«Держава» — діалог Платона, присвячений проблемі ідеальної держави. Він був створений у 360 р. до н.е. На думку Платона, держава є втіленням ідеї справедливості. В діалогові вперше чітко вказані філософи як люди, здатні осягнути те, що завжди тотожне самому собі.
Діалог містить систематику й короткий критичний аналіз різновидів державного устрою (ідеальна «держава майбутнього», котра поки не існує, до нього не входить), розташованих Платоном за мірилом поступової деградації, що має вигляд еволюції в часі, але незворотність такої еволюції прямо не стверджується, а саме питання невідворотності деградації не поставлене чітко, тож маючи бажання, цю деградацію можна вважати лише описом певної тенденції, вельми подібної до занепаду ладу первісної демократії. Ось це мірило типів держави (від найкращої до найгіршої): Аристократія й Монархія, Тимократія, Олігархія, Демократія, Тиранія.
Платон — автор багатьох філософських праць: «Хармід», «Евтідем», «Евтифрон», «Критіас», «Мінос», «Еріксіас», «Алківіад Перший», «Сократова Апологія», «Гіппій Великий» тощо.

Переклад українською Ярослава Мішанича. 


Платон
Держава

Книга перша

Сократ, Главкон, Полемарх, Фрасімах, Адімант, Кефал.

Сократ. Вчора я відвідав Пірей разом із Главконом, Арістоновим сином, щоб скласти шану богині, а крім того, я хотів поглянути, яким чином справлять там її свято, — адже це робиться тепер уперше. Чудовою була, на мою думку, урочиста хода місцевих мешканців, але не менш вдалою виявилася й хода фракійців1. Ми помолилися, надивилися й пішли назад до міста.
Помітивши здалеку, що ми прямуємо додому, Полемарх, Кефалів син, звелів своєму слузі наздогнати нас і попрохати, щоб ми зачекали на нього. Слуга торкнувся ззаду до мого плаща й промовив:
— Полемарх просить вас зачекати на нього.
Я обернувся й запитав, де ж він.
— А он він, іде сюди, ви вже, прошу вас, почекайте.
— Будь ласка, ми зачекаємо, — сказав Главкон.
Трохи згодом надійшов і Полемарх, а з ним Адімант, Главконів брат, і Нікерат, син Нікія, й ще дехто, ймовірно, з учасників урочистої ходи. Полемарх сказав:
— Мені здається, Сократе, ви поспішаєте повернутися до міста.
— Твоє припущення не позбавлене істини, — відповів я.
— А хіба ти не бачиш, скільки нас тут?
— Хіба я можу цього не бачити!
— То вам доведеться або здолати нас усіх, або залишитися тут.
— А хіба немає ще такого виходу: переконати вас, що треба нас відпустити?
— Хіба можна переконати тих, хто не буде навіть слухати?
— Неможливо, — промовив Главкон.
— От ви й вважайте, що ми не будемо вас слухати.
Адімант додав:
— Невже вас не повідомили, що надвечір будуть кінні перегони зі смолоскипами2 на честь богині?
— На конях? — запитав я. — Це щось нове. Будуть передавати з рук у руки смолоскипи на кінних перегонах? Я правильно тебе зрозумів?
— Так, правильно, — відповів Полемарх, — і на додачу відбуватимуться нічні урочистості, а їх варто подивитися. Після вечері ми підемо дивитися святкування, й тут можна буде зустріти багатьох молодих людей і погомоніти з ними. Прошу вас, лишайтеся, не зволікайте.
Главкон відповів:
— Мабуть доведеться залишитися.
— Якщо ти вже згоден, — сказав я, — то ми так і зробимо.
Ми пішли до Полемарха3 в його дім і зустріли там Лісія й Евтідема, його братів, а також халкідонця Фрасімаха, пеанійця Хармантида й Клитофонта, Аристонімового сина. Вдома був і Полемархів батько Кефал — він видався мені дуже постарілим: адже минуло чимало часу відтоді, відколи я його бачив востаннє. Він сидів на подушці в кріслі, з вінком на голові4, бо щойно приносив жертву на внутрішньому подвір’ї дому. Ми посідали навколо нього — там скрізь були різноманітні крісла.
Щойно Кефал помітив мене, він привітався таким словами:
— Ти, Сократе, не частий гість у нас в Піреї. Мені шкода. Якби я був достатньо дужим, щоб ходити до міста як колись, тобі зовсім не знадобилося б ходити сюди — ми б самі відвідували тебе там; але тепер ти мусиш бувати тут частіше: запевняю тебе, що наскільки пригасли в мені всілякі тілесні задоволення, настільки ж зросла потреба в бесідах і задоволенні від них. Не ухиляйся ж від спілкування з цими молодими людьми й відвідуй нас, адже ми з тобою друзі й близькі знайомі.
— Насправді ж, Кефале, — відповів я, — маю приємність від бесіди з людьми похилого віку. Вони вже випередили нас на тому шляху, котрий, можливо, доведеться пройти й нам, отже, я вважаю, нам слід розпитати їх про цей шлях — чи тернистий він і важкий, чи зручний і легкий5. Особливо від тебе, бо ти вже в таких літах, коли стоїш, як кажуть поети, на порозі старості6, я б хотів дізнатися, чи важким тобі видається життя чи ти скажеш інакше?
— Тобі, Сократе, — відповів Кефал, — я, присягаюся Зевсом, скажу так, як мені видається. Часто зустрічаємося ми разом, люди приблизно тих самих літ, що і я, виправдовуючи старовинну приказку7. І ось, коли ми зберемося, більшість із нас тужливо згадує жадані насолоди юності — втіхи кохання, пиятики, бенкети тощо — і бурчать, наче тепер це для нас велика втрата: ось тоді було життя, а це хіба життя! А деякі старші чоловіки скаржаться на родичів, що нехтують ними, й тягнуть все ту саму пісню, що старість завдає їм багато клопоту. Як на мене, Сократе, вони даремно скаржаться на неї: якби вона була причиною, то й я відчував би те саме, оскільки я постарів, та й усі інші мої ровесники. Поміж тим я неодноразово зустрічав старих, у котрих все це не так; наприклад, поетові Софоклу при мені поставили таке запитання:
«Як ти, Софокле, ставишся до втіх кохання? Чи можеш ти ще мати справу з жінкою?». — «Ти б помовчав, — відповів той, — я з величезною радістю позбувся того, як позбуваються лютого й нестерпного повелителя».
Відповідь Софокла мені й тоді видалася вдалою, та й зараз подобається мені так само. Адже в старості з’являється цілковитий спокій і звільнення від усіх цих речей: затихає й припиняється напруженість бажань, цілковито виникає таке відчуття, як у Софокла8. Проте поет відзначав, що «старості немає в мудрих — тих, хто має розум, викоханий божественним днем»9, тобто відчуття свободи від багатьох шалених пристрастей. А вони й домашні клопоти мають одну причину — не старість, Сократе, а саму природу людини. Хто мав впорядковане життя й був людиною добропорядною, для того й старість лише трохи важка. А хто не такий, тому, Сократе, й старість, і молодість бувають заважкими.
У захваті від цих його слів і маючи бажання викликати його на подальшу розмову, я сказав:
— Мені здається, Кефале, що люди, яким ти це скажеш, не погодяться з тобою, — вони подумають, що ти безтурботно несеш свою старість не тому, що така твоя природа, а через те, що ти власник великих статків. Вони вважають, що багатії мають чим розрадити свою старість.
— Ти маєш рацію, — сказав Кефал, — вони не погодяться й спробують заперечувати, проте, що б вони собі не думали, є гарна відповідь Фемістокла одному серіфійцеві, який ганив його й стверджував, що своєю славою Фемістокл10 завдячує не самому собі, а своєму містові:
«Справді, я б не став знаменитим, якби був серіфійцем, зате ти не прославишся, навіть якщо будеш афінянином». Точнісінько так можна відповісти й тим небагатим людям, для яких старість є обтяжливою: так, і людині сумирній не надто легко зносити старість в бідності, але людині з поганим норовом, якою б багатою вона не була, завжди буде в старості якось незатишно.
— А те, чим ти володієш, Кефале, — запитав я, — ти переважно отримав у спадок чи придбав самостійно?
— Де вже мені придбати, Сократе! Як ділова людина я посідаю проміжне місце між моїм дідом і моїм батьком. Мій дід — його звали так само, як і мене, — отримав у спадщину приблизно стільки, скільки я маю зараз, але значно примножив свої статки, а мій батько Лісаній довів їх до меншого розміру, ніж тепер у мене. Я буду задоволений, якщо залишу ось їм у спадок не менше, а трішечки більше того, що перепало мені.
— Я запитав через те, — сказав я, — що не помічаю в тобі особливої прихильності до грошей: це зазвичай буває у тих, хто здобув статки не самостійно. А хто здобув сам, той цінує їх надміру. Як поети люблять свої творіння, а батьки — своїх дітей, так і розбагатілі люди трепетно ставляться до грошей — не лише через потребу, як інші люди, а так, немов це їхній витвір. Спілкуватися з такими людьми складно: нічого не викликає їхнього схвалення, окрім багатства.
— Ти маєш рацію.
— Звісно, але скажи мені таке: маючи значні статки що б ти вважав найбільшим і досяжним для тебе благом?

[Постановка питання про справедливість]

— Швидше за все, — мовив Кефал, — більшість не повірить у мої слова. Знаєш, Сократе, коли для когось є близькою думка про смерть, людину опановує страх і її охоплюють роздуми про те, що раніше навіть не спадало на думку. Перекази, що ходять про Аїда, — а саме, що там доведеться зазнати покарання, якщо хтось тут вчинив несправедливо, — він до певного часу висміював, а тут вони перевертають його душу: а що як це правда? Та й він сам — чи то від старечої немічі чи від того, що вже ближче стоїть до того світу, — якось більше бачить.
І от він сповнюється страху й тривоги, зважує й згадує, чи не образив він когось чимось. Хто знаходить у своєму житті багато несправедливих вчинків, той немов дитина, яку раптово збудили від сну, лякається й у подальшому очікує лише поганого. А хто не знає за собою жодних несправедливих вчинків, того завжди супроводжує втішна надія, добра годувальниця старості, про що йдеться й у Піндара11. Надзвичайно він це сказав, Сократе, що той, хто проживає своє життя благочестиво, тому

Солодка, що пестить серце, супутня надія,
Годувальниця старості;
Мінливими помислами смертних
Вона більше всього править.

Добре він це каже, на дивовижу сильно. Я додам до цього, що володіння статками дуже цінне, але, звичайно, не для кожного, а лише для порядної людини. Відійти звідси у той світ і не хвилюватись, що ти, нехай мимоволі, обманув когось, збрехав комусь або ж, що ти у боргу перед богом через якісь жертвоприношення або перед людиною через гроші, — у всьому цьому велике значення має володіння статками. Є багато й інших потреб, але, порівнюючи одне з другим, я б особисто вважав, Сократе, що у всьому цьому для людини з розумом багатство не остання справа і дуже стане їй у нагоді.
— Чудово сказано, Кефале, але ось це саме — справедливість: чи вважати нам її просто чесністю й поверненням заборгованого, чи один і той самий вчинок буває інколи справедливим, а подеколи й несправедливим? Я наведу такий приклад: якщо хтось отримає від свого товариша зброю, коли той ще був при здоровому глузді, а потім, коли той збожеволіє й почне вимагати свою зброю назад, поверне її, у цьому випадку будь-хто сказав би, що віддавати не варто й несправедливий той, хто віддав би чи побажав би чесно сказати всю правду людині, яка опинилася такому становищі.
— Це так.
— Отже, не це означає справедливість: казати правду й повертати те, що взяв.
— Ні, саме це, Сократе, — заперечив Полемарх, — якщо хоч трохи вірити Симоніду12.
— Однак, — сказав Кефал, — я передоручаю вам бесіду, а мені вже час братися за священнодійства.
— Отже, — сказав я, — Полемарх буде твоїм наступником13?
— Ну звісно, — відповів Кефал, усміхнувся, й зразу ж пішов щоб виконувати обряди14.

[Справедливість як повернення належного кожній людині]

— То скажи ж ти, наступнику Кефала в нашій бесіді, — звернувся я до Полемарха, — які Симонідові слова про справедливість ти вважаєш правильними?
— Саме те, що справедливо віддавати кожному належне. Мені, принаймні, здається, що він це чудово сказав.
— Звичайно, нелегка справа не вірити Симоніду — це така мудра і божественна людина! Сенс його слів тобі, Полемарху, ймовірно, зрозумілий, а от я не можу осягнути його. Зрозуміло, що у Симоніда йдеться не про те, про що ми щойно згадували, а саме, начебто все, що б нам не дали у тимчасове використання, треба повертати на вимогу власника, навіть коли той і не при своєму, хоча, звичайно, саме він і позичив нам те, чим ми користувалися. Чи не так?
— Так.
— Але ж у жодному випадку не треба давати, коли цього вимагає людина не при здоровому глузді?
— Правда.
— Отже, у Симоніда, очевидно, якийсь інший сенс у твердженні, що справедливим є віддавати кожному належне.
— Звичайно інший, присягаюся Зевсом. Він вважає обов’язком друзів чинити щось гарне своїм друзям і не робити їм жодного зла.
— Розумію, — сказав я, — коли хтось поверне довірені йому гроші, він віддає не те, що треба, якщо й повернення й отримання завдають шкоди, а разом з тим це відбувається поміж друзями. Чи не про це, на твою думку, говорить Симонід?
— Звичайно, про це.
— Ну а ворогам, якщо знадобиться, треба віддавати належне?
— Неодмінно, як вони на те заслуговують. Ворог повинен, я вважаю, повернути своєму ворогу як належиться, тобто якимсь злом15.
— Виходить, що Симонід зробив лише поетичне, невиразне визначення того, що таке справедливість, коли вклав у нього, як видається, той сенс, що справедливим було б відплатити кожному по заслугах, — а це він назвав належним.
— А ти як вважаєш?
— Присягаюся Зевсом, якби хтось запитав його: «Симоніде, що і чому треба вміти призначати — звичайно, потрібне і належне, — щоб було виправданим мистецтво лікування?» Як ти гадаєш, що б він відповів?
— Зрозуміло, що тілові — ліки, їжу, пиття.
— А що й до чого треба додати — потрібне й належне, — щоб виявити кухарське мистецтво?
— Смак — приправам.
— Чудово. А що й кому треба віддати, щоб таке мистецтво заслужило назву справедливості?
— Якщо зважати на те, Сократе, що було сказано дотепер, то це буде мистецтво приносити друзям користь, а ворогам завдавати шкоди.
— Отже, творити добро друзям і зло ворогам — це Симонід вважає справедливістю?
— На мою думку, так.
— А що стосується хвороб і здорового стану. Хто більш за все здатен творити добро своїм друзям, якщо вони захворіють, і зло — своїм ворогам?
— Лікар.
— А мореплавцям серед небезпек мореплавання?
— Керманич.
— То як тоді щодо того, хто справедливий? Якими вчинками і в якій сфері він більше здатний принести користь друзям і нашкодити ворогам?
— На війні, коли допомагає битися, я думаю.
— Дуже добре. Але, мій любий Полемарху, тим, хто не хворий, лікар не потрібен.
— Правда.
— А хто не в морі, тому не потрібен керманич.
— Так.
— Отже, хто не воює, тим не потрібна і справедлива людина?
— Це, я думаю, сумнівно.
— То чи справедливість потрібна в мирний час?
— Потрібна.
— А землеробство теж? Чи ні?
— Так, теж.
— Щоб був урожай?
— Так.
— І, звісно ж, потрібне також чоботарство?
— Так.
— Щоб забезпечувати нас взуттям, скажеш ти, як я думаю.
— Звичайно.
— То що ж? Для якої потреби і для придбання чого, на твою думку, потрібна в мирний час справедливість?
— Вона потрібна у справах, Сократе.
— Справами ти називаєш спільну участь у чомусь, хіба ні?
— Саме спільну участь.
— Чи буде гарним і корисним учасником у грі в шашки той, хто справедливий, або той, хто вміє грати?
— Той, хто вміє грати.
— А для викладання цегли або каменю справедлива людина як учасник корисніша й краща, ніж будівничий?
— У жодному випадку.
— Наприклад, для гри на кіфарі музикант має перевагу перед справедливою людиною. А коли ж участь справедливої людини потрібніша від участі музиканта?
— У справах з грошима, як мені здається.
— За винятком, може, витрати грошей, Полемарху. Адже коли знадобиться разом купити чи продати коня, тоді, думається мені, кориснішим буде вершник.
— Очевидно.
— А для купівлі судна — суднобудівник або керманич.
— Звичайно.
— Коли треба разом розпорядитися сріблом чи золотом, чи трапляються випадки, щоб справедлива людина була корисніша за інших?
— Трапляються, Сократе. Це коли треба їх заховати або віддати на зберігання.
— Тобто, за твоїми словами, коли вони лежать без ужитку?
— Звичайно.
— Отже, коли гроші не дають користі, тоді справедливість є корисною?
— Схоже, що це так.
— І щоб зберігати садовий ніж, корисна справедливість у суспільному й у приватному побуті, а для користування ним потрібне вміння виноградаря?
— Очевидно, що так.
— Мабуть, ти скажеш, що коли треба зберігати щит і ліру й у той же час ними не користуватися, справедливість корисна, а коли треба користуватися, тоді потрібне вміння важко озброєного піхотинця й музиканта.
— Неодмінно скажу.
— Й у всьому іншому так: справедливість при використанні чогось не має користі, а при невикористанні корисна?
— Очевидно, так.
— Отже, друже мій, справедливість — це не надто важлива справа, оскільки вона буває корисною лише для чогось марного. Давай розглянемо ось що: хто майстер завдавати ударів у бою навкулачки чи в якомусь іншому, той уміє й вберегтися від них, чи не так?
— Звичайно.
— А хто здатен вберегтися й сховатися від хвороби, той ще більше здатен довести до хворобливого стану іншого?
— Мені здається, що так.
— І військовий табір оберігає краще той, хто здатен також потай пробратися в задуми суперника й передбачити його дії?
— Звичайно.
— Отже, той майстер берегти, хто здатен і обманути.
— Очевидно.
— Отже, якщо справедлива людина здатна зберігати гроші, то вона здатна й вкрасти їх.
— Принаймні до цього приводять наші роздуми.
— Отже, справедлива людина виявляється якимсь злодієм. Це ти, мабуть, засвоїв з Гомера: він високо цінує Автоліка, Одіссеєвого діда за матір’ю, й каже, що Автолік переважав усіх людей злодійкуватістю й заклинаннями16. Тож і по-твоєму і за Гомером, і за Симонідом справедливість — це щось злодійське, однак спрямоване на користь друзям і на шкоду ворогам. Хіба ти так не казав?
— Ні, присягаюся Зевсом. Втім, я вже й не знаю, що казав. Однак ось на чому я все ще наполягаю: приносити користь друзям і шкодити ворогам — це й буде справедливість.
— А хто, на твою думку, друзі: чи ті, що видаються гарними людьми, чи лише ті, хто насправді такий, хоча б таким і не здавався? Те саме стосовно ворогів.
— Природньо бути другом тому, кого вважаєш хорошим, і відвертатися від поганих людей.
— Хіба люди не роблять помилок у цьому? Багато хто видається мені хорошим, хоча насправді не такі, і навпаки.
— Так, вони помиляються.
— Отже, гарні люди їм вороги, а негарні — друзі?
— Так трапляється.
— Але тоді буде справедливим приносити користь поганим людям, а гарним — шкодити?
— Виявляється, що так.
— А поміж тим гарні люди справедливі, вони не здатні на несправедливі вчинки.
— Це правда.
— За твоїми ж словами, було б справедливим вчиняти зло тим, хто не чинить несправедливості.
— Аж ніяк, Сократе! Такий висновок, звичайно, нікуди не годиться.
— Отже, справедливим було б шкодити несправедливим і приносити користь справедливим людям.
— Цей висновок значно кращий.
— Отже, Полемарху, з тими з людей, хто помиляється, часто буває, що вони вважають справедливим шкодити своїм друзям — вони приймають їх за поганих людей — і приносити користь своїм ворогам як гарним людям. Таким чином, ми висловимо дещо прямо протилежне тому, що ми запозичили у Симоніда.
— Так, це часто трапляється. Але давай зробимо поправку: адже ми, мабуть, неправильно визначили, хто нам друг, а хто ворог.
— А як саме ми визначили, Полемарху?
— Нібито той, хто видається гарним, нам і друг.
— А тепер яку ж ми зробимо поправку?
— Той нам друг, хто і видається гарним, і насправді гарна людина. А хто лише видається, а насправді не такий, це уявний, але не справжній друг. Те ж саме треба встановити й стосовно наших ворогів.
— Згідно з цим міркуванням, гарна людина буде нам другом, а погана — ворогом.
— Так.
— А як ти вважаєш, чи початкове визначення справедливого, котре говорить, що справедливо чинити добро для друга і зло для ворога, варто зараз доповнити тим, що справедливо чинити добро другові, якщо він гарна людина, і зло — ворогові, якщо він людина негідна?
— Звичайно. Я вважаю, що це чудове визначення.
— Отже, для справедливої людини є властивим завдавати шкоди певним людям?
— Так, звісно, треба шкодити поганим людям і нашим ворогам.
— А коні, якщо їм нашкодити, стають кращими чи гіршими?
— Гіршими.
— В розумінні якостей собак чи коней?
— Коней.
— І собаки, якщо їм нашкодити, втрачають якості собак, але не коней?
— Саме так.
— А про людей, друже мій, чи не скажемо ми, що й вони, якщо їм нашкодити, втрачають свої людські якості?
— Звісно.
— Але хіба справедливість не є людською чеснотою?
— Це вже неодмінно.
— І що ті з людей, друже мій, кому завдана шкода, обов’язково стають несправедливими?
— Очевидно.
— А хіба можуть музиканти за допомогою музики зробити когось немузикальним?
— Це неможливо.
— А вершники через їзду верхи відучити їздити?
— Так не буває.
— А справедливі люди через справедливість зробити когось несправедливим? Або взагалі: чи можуть гарні люди за допомогою своїх чеснот зробити інших негідними?
— Але це неможливо!
— Адже охолоджувати, я гадаю, є властивістю не тепла, а того, що йому протилежне.
— Так.
— І зволожувати — властивість не сухості, а протилежного.
— Звичайно.
— І шкодити — властивість не гарної людини, а навпаки.
— Очевидно.
— Між тим справедлива — це гарна людина.
— Звичайно.
— Отже, Полемарху, не справа справедливої людини шкодити — ні Другові, ні комусь іншому; це справа того, хто протилежний йому, тобто людини несправедливої.
— Гадаю, Сократе, ти цілковито маєш рацію.
— Отже, якщо хтось стверджуватиме, що віддавати кожному належне — справедливо, й розумітиме це так, нібито справедлива людина мусить завдавати шкоди ворогам, а друзям чинити користь, то він зовсім не мудрець, бо він сказав неправду, — адже ми з’ясували, що справедливим є нікому ні в чому не шкодити.
— Я згоден з цим, — відповів Полемарх.
— Таким чином, — сказав я, — ми у спілці з тобою рушимо війною на тих, хто стверджуватиме, що це було сказано Симонідом, чи Біантом, чи Піттаком, чи кимось іншим з мудрих17 і славних людей.
— Я готовий, — сказав Полемарх, — взяти участь у такій битві.
— А знаєш, — сказав я, — чий це, на мою думку, вислів, який стверджує, що справедливість полягає у тому, щоб чинити користь друзям і завдавати шкоди ворогам?
— Чий? — запитав Полемарх.
— Я гадаю, він належить Періандрові чи Пердіцці, а ймовірно, Ксерксові, чи фіванцю Ісменію18 чи комусь іншому з багатіїв, що вважають себе всемогутніми людьми.
— Ти маєш рацію.
— Чудово. Але оскільки ми з’ясували, що справедливість, тобто19 справедливого, полягає не в цьому, то яке ж інше визначення можна було б запропонувати?
Фрасімах під час нашої бесіди неодноразово намагався втрутитися в розмову, але його стримували ті, хто сидів поруч із ним — так вони хотіли дослухати нас до кінця. Однак ледве ми призупинилися, коли я поставив своє запитання, Фрасімах вже не міг більше витерпіти: весь напружившись, мов звір, він кинувся на нас, ніби готовий був нас роздерти.
Ми з Полемархом перелякано відсахнулися, а він загукав до нас:
— Що за нісенітниці ви верзете, Сократе, вже відколи! Чого ви прикидаєтеся простаками й бавитеся один з одним у піддавки? Якщо ти насправді хочеш дізнатися, що таке справедливість, то не запитуй і не пишайся спростуваннями — тобі відомо, що запитувати легше, ніж відповідати, — ні, ти сам відповідай і скажи, що ти вважаєш справедливим. І не намагайся мені казати, що це — належне, чи що це — корисне, чи доцільне, чи прибуткове або придатне, — щоб ти не сказав, ти кажи мені ясно й точно, тому що я не слухатиму, якщо ти верзтимеш такі нісенітниці.
Ошелешений Фрасімаховими словами, я перелякано зиркнув на нього і мені здалося, що, не глянувши на нього перш, ніж він на мене, мені б заціпило; але тепер, коли наша бесіда так розлютила його, я поглянув першим і виявився спроможним відповісти йому, і з трепетом промовив:
— Фрасімаху, не гнівайся на нас. Якщо ми — я і ось вони — й згрішили розглядаючи ці докази, то, смію тобі сказати, згрішили мимоволі. Невже ти вважаєш, що якби ми шукали золото, то стали б один одному піддаватися, так, що це б завадило нам його знайти? Поміж тим, ми шукаємо справедливість, предмет цінніший від усякого золота — невже ж ми так безглуздо поступаємося один перед одним і не докладаємо жодних зусиль, щоб його відшукати? Мій друже, ти лише подумай! Ні, це, на мою думку, просто виявилося сильнішим од нас, тож вам, кому це до снаги, набагато краще пошкодувати нас, ніж сердитися. Фрасімах, почувши це, посміхнувся вельми сардонічно20 й промовив:
— О Геракле! Ось вона — звичайна Сократова іронія21! Я вже й тут усім заздалегідь казав, що ти не забажаєш відповідати, прикинешся дурником й чинитимеш все, що завгодно, аби не давати відповіді, коли тебе хтось запитає.
— Ти мудрий, Фрасімаху, — сказав я, — і тобі відомо, що якщо ти запитаєш, з яких чисел складається дванадцять, то, запитуючи, попередиш заздалегідь: «Тільки ти не намагайся мені казати, друже, що дванадцять — це двічі по шість, чи тричі по чотири, чи шість раз по двічі, чи чотири рази по три, інакше я й слухати не буду, якщо ти городитимеш такі нісенітниці», то тобі буде зрозуміло заздалегідь, я гадаю, що ніхто не дасть відповіді на таке твоє запитання. Але якщо тобі скажуть: «Як же це, Фрасімаху? В моїх відповідях не повинно бути нічого з того, про що ти попередив? А якщо виходить саме так, дивак ти, я все ж таки мушу говорити всупереч істині? Або як ти вважаєш?» Що ти мені на це відповіш?
— Досить, — сказав Фрасімах, — ти знову за старе.
— А чом би й ні? — сказав я. — Старе чи не старе, але так може подумати той, кому ти поставив своє запитання. А чи вважаєш ти, що людина відповідатиме всупереч своїм переконанням, байдуже, чи є заборона чи її нема?
— Отже й ти вчиниш так само: у твоїй відповіді буде якраз щось із того, що я заборонив?
— Я не здивуюся, якщо в мене під час розгляду так і вийде.
— А що, як я вкажу тобі на іншу відповідь стосовно справедливості, зовсім не таку, як всі ці відповіді, а набагато кращу? Яке ти мені тоді вигадаєш покарання?
— Яке ж інакше, а саме те, котрого заслуговує невіглас! А муситиме він буде повчитися в людини обізнаної. Ось на таке покарання я заслуговую.
— Ти солодко співаєш! Ні, ти давай-но грошенята за навчання22.
— Звісно, коли вони у мене з’являться.
— Але вони вже є, — вигукнув Главкон, — гроші це не проблема, Фрасімаху, ти лише кажи далі — всі ми дамо за Сократа.
— Щоб, як я розумію, Сократ міг цілковито покластися на свою звичку: не відповідати самому, а чіплятися до чужих доказів і їх заперечувати?
— Але як же мені відповідати, вельмишановний Фрасімаху, — сказав я, — якщо, по-перше, і нічого не знаєш і не претендуєш на знання, і далі, якщо й маєш якісь уявлення з цього приводу, то на них лежить заборона, та ще й від людини непересічної, так, що взагалі не можна сказати нічого з того, що маєш на думці? Скорше тобі слід говорити, адже ти стверджуєш, що володієш знаннями і ти маєш що сказати. Тож не зволікай, будь-ласка, відповідай мені й не відмовляйся додати розуму Главконові й усім іншим.
Услід за мною й Главкон і всі інші почали просити його не зволікати. Фрасімах певно мав велике бажання говорити, щоб проявити себе: він вважав, що має напоготові чудову відповідь, та все ж робив вигляд, ніби наполягає на тому, щоб відповідав я. Нарешті він поступився й тоді додав:
— Ось вона, Сократова мудрість: він сам не бажає нікого навчати, а ходить скрізь, усьому навчається в інших і навіть не платить їм за це вдячністю.
— Те, що я навчаюся в інших, це ти правду мовив, Фрасімаху, але що я, на твою думку, не відплачую вдячністю, це — брехня. Я ж віддячую як можу. А можу я платити лише похвалою — грошей у мене нема. З якою охотою я це роблю, коли хтось, на мою думку, добре говорить, ти зразу переконаєшся, як тільки почнеш відповідати мені: я впевнений, що ти говоритимеш добре.

[Про справедливість як вигоду сильнішого]

— Тож слухай. Справедливість, як я стверджую, це те, що годиться й для сильнішого23. Ну, чого ж ти не похвалиш? Чи не маєш такого бажання?
— Спершу я повинен зрозуміти, що ти кажеш. Поки ще я не знаю. Ти стверджуєш, що годиться сильнішому — це і є справедливе. Якщо Полідамант24 з-поміж нас усіх найсильніший в боротьбі навкулачки і для здоров’я його тіла важлива телятина, то буде корисним і разом з тим справедливим призначити таке ж харчування й нам, хоча ми й слабші за нього?
— Це прикро з твого боку, Сократе, — надавати моїй промові такого гидкого сенсу.
— Анітрохи, благородний Фрасімаху, але поясни свої слова.
— Хіба тобі невідомо, що в одних державах устрій тиранічний, в інших — демократичний, у третіх — аристократичний?
— Чому ж не знаю?
— І що в кожній державі силу має той, хто біля влади?
— Звісно.
— Закони встановлює всіляка влада на свою користь: демократія — демократичні закони, тиранія — тиранічні, так само й у інших випадках. Встановивши закони, оголошують їх справедливими для підвладних — це і є якраз те, що корисно для влади, а того, хто їх порушить, карають як порушника законів і справедливості. Так от я й кажу, поважний Сократе: у всіх державах справедливістю вважають одне й те ж, а саме те, що придатне для існуючої влади. А вона — сила, от і виходить, якщо хтось правильно міркує, що справедливість — скрізь одне й те саме: те, що годиться сильнішому.
— Тепер я зрозумів, що ти кажеш. Спробую також збагнути, чи правильно це чи ні. У своїй відповіді ти назвав придатне справедливим, хоча мені ти заборонив так відповідати. Від себе додам лише: «для сильнішого».
— Нікчемний, одначе, додаток!
— Ще не зрозуміло, може він і важливий. Але зрозуміло, що слід розглянути, чи маєш ти рацію. Я теж згоден, що справедливість є дещо придатне. Але ти додаєш «для сильнішого», а я цього не знаю, тож це треба ще раз розглянути як слід.
— Розглядай.
— Я так і зроблю. Скажи но мені, чи вважаєш ти справедливим, що владу потрібно слухатися?
— Вважаю.
— А влада у тій чи іншій державі безгрішна чи може й помилятися?
— Ну звісно, що може помилятися.
— Отже, беручись до встановлення законів, вона одні закони встановить правильно, а інші неправильно? Так я, принаймні, собі думаю. Правильні настанови владі на користь, а неправильні — на шкоду. Чи як ти вважаєш?
— Так, звісно.
— Що б вони не настановили, підвладні мусять це виконувати, і це й буде справедливим?
— А як інакше?
— Отже, справедливим буде, згідно з твоїм твердженням, виконувати не лише корисне для сильнішого, але й протилежне, тобто, шкідливе.
— Та що ти таке кажеш?
— Те саме, що й ти, як мені здається. Давай, поміркуємо краще: хіба ми не визнали, що влада, зобов’язуючи підданих виконувати свої приписи, іноді помиляється у виборі найкращого для самої ж влади, а поміж тим з боку підданців буде справедливим виконувати будь-які владні приписи? Хіба ми цього не визнали?
— Так, я гадаю, що визнали.
— То поміркуй і про те, що ти визнав справедливим виконувати також і те, що шкодить владі і взагалі тому, хто дужчий: коли влада ненавмисне приписує щось самій собі на шкоду, ти все ж таки стверджуєш, що справедливим буде виконувати її приписи. У цьому випадку, премудрий Фрасімаху, хіба справа не обернеться неодмінно таким чином, що справедливим буде виконувати якраз протилежне до того, що ти кажеш? Адже тут підлеглим приписується виконувати те, що шкодить сильнішому.
— Так, присягаюся Зевсом, Сократе, — вигукнув Полемарх, — це цілком зрозуміло.
— Особливо, якщо ти засвідчиш це Сократу, — зауважив йому Клитофонт25.
— До чого тут свідки? Сам Фрасімах визнав, що влада інколи робить приписи на шкоду самій собі, а поміж тим для підданців вважається справедливим ці приписи виконувати.
— Виконувати розпорядження влади, Полімарху, — ось що вважав Фрасімах справедливим.
— Так він вважав, Клитофонте, справедливим те, що є корисним для сильнішого. Коли він окреслив ці два положення, то також погодився, що можновладці інколи наказують те, що шкодить їм самим, однак слабші й підвладні все ж таки повинні це виконувати. З цього припущення випливає, що корисне для сильнішого аніскільки не справедливіше, ніж шкідливе.
— Але під корисним для сильнішого Фрасімах розумів те, що сам сильніший вважає корисним для себе, — заперечив Клитофонт. — Саме це й повинен виконувати найслабший — ось що він визнав справедливим.
— Ні, Фрасімах такого не казав, — промовив Полемарх.
— Чи не все одно, Полемарху — мовив я, — якщо тепер Фрасімах каже так, то ми так і будемо його розуміти.
— Скажи но мені, Фрасімаху, чи хотів ти сказати, що справедливим є все, що видається сильнішому корисним для нього, незалежно від того, чи корисне воно насправді чи ні? Нам слід так розуміти те, що ти кажеш?
— Зовсім не так. Невже ти гадаєш, що я вважаю дужчим того, хто помиляється і якраз тоді, коли він помиляється?
— Я принаймні думав, що такий сенс твоїх слів, оскільки ти погодився, що влада небезгрішна, але, навпаки, де в чому й помиляються.
— Ох і хитрун ти, Сократе, у своїх міркуваннях! Того, наприклад, хто помиляється у лікуванні хворих, чи назвеш ти лікарем за ці його помилки? Чи майстром підрахунку того, хто припускається помилок саме у той час, коли він помиляється, і саме за цю його помилку? Гадаю, ми лише поміж себе так висловлюємося: «помилився лікар», «помилився майстер рахування» або «вчитель граматики»; якщо ж він справді той, ким ми його називаємо, він, гадаю, ніколи не припуститься помилок. За точним розумінням слова, оскільки ти полюбляєш точність, ніхто з майстрів своєї справи у цій справі не помиляється. Адже помиляються від браку знань, тобто від браку досвіду. Таким чином, чи він митець, чи мудрець, чи правитель, ніхто не помиляється, коли володіє своїм мистецтвом, хоча часто й кажуть: «лікар помилився», «правитель помилився». У такому сенсі розумій мою відповідь. Ось вона, цілковито точна: правитель, оскільки він дійсно справжній правитель, не припускається помилок, він безпомилково визначає те, що для нього завжди є кращим, і це мусять виконувати ті, хто йому підвладний. Отже, як я й казав від самого початку, я називаю справедливістю виконання того, що є корисним для сильнішого.
— Он як, Фрасімаху, ти гадаєш, що я хитрун?
— Ще й який.
— Ти вважаєш, що у моїх міркуваннях я ставив свої питання з недобрими намірами?
— Я впевнений у цьому. Але в тебе нічого не вийде: від мене тобі не приховати своїх недобрих намірів, а оскільки тобі їх не приховати, то й не вийде в тебе пересилити мене у нашій бесіді.
— Та я й не став би намагатися, любий мій. Але щоб у нас не вийшло чогось подібного знову, визнач, чи в звичайному розумінні чи у точному сенсі використовуєш ти слова «правитель» і «найдужчий», коли кажеш, що буде справедливим, щоб слабший творив корисне сильнішому.
— Я маю на увазі правителя у найточнішому розумінні цього слова. Спотворюй тепер і обговорюй, скільки можеш, — я перед тобою не поступлюся. Втім, тобі з цим не впоратися.
— На твою думку, я настільки божевільний, що наважуся стригти лева26 й наговорювати на Фрасімаха?
— Однак, ти щойно намагався, хоча тобі це й понад силу.
— Досить про це. Скажи но мені краще: он той, про кого ти недавно розповідав, що він у справжньому сенсі лікар, — чи думає він лише про гроші, чи він турбується про хворих?
— Турбується про хворих.
— А керманич? Справжній керманич — це керівник над веслувальниками чи він і сам веслувальник?
— Керівник веслувальників.
— Адже не можна, я гадаю, брати до уваги лише те, що він теж пливе на човні — веслувальником його не назвеш. Його називають керманичем не через те, що він на човні, а через його вміння й через те, що він керує веслувальниками.
— Це так.
— Отже, кожен з них, тобто і лікар і керманич, мають якісь корисні відомості?
— Звичайно.
— Чи не для того взагалі існує мистецтво, щоб відшукувати й винаходити, що кому корисно?
— Так, для цього.
— А чи для будь-якого мистецтва корисне щось інакше, крім своєї власної найвищої досконалості?
— Що ти маєш на увазі?
— Ось що: якби мене запитали, чи наше тіло не залежить ні від чого, чи воно потребує ще чогось, я б відповів: «Неодмінно потребує». Саме тому й винайдені зараз способи лікування, бо тіло в нас недосконале, а оскільки воно таке, воно саме від себе не залежить. Щоб додати тілу того, що йому корисне, знадобилося мистецтво. Як ти вважаєш, я кажу правильно чи ні?
— Правильно.
— То що? Хіба недосконалим є саме мистецтво зцілення? Чи буває взагалі потрібним доповнювати будь-яке мистецтво ще якоюсь корисною рисою, як очі — зором, а вуха — слухом? Чи потрібно для цього до будь-якого мистецтва додавати ще якесь інше мистецтво, котре б вирішувало, що є корисним для того, попереднього? А для того мистецтва, яке ми обговорюємо, необхідно своєю чергою ще інше такого ж роду мистецтво і так без кінця? Чи ж усіляке мистецтво саме по собі вирішує, що для нього є корисним? Або ж для обговорення того, що виправить його недоліки, воно не потребує ні самого себе, ні іншого мистецтва? Адже у мистецтва не буває жодної недосконалості чи погрішності і йому не годиться вишукувати корисне за межами самого себе. Оскільки воно правильне, у ньому немає ґанджів і спотворень, поки воно зберігає свою бездоганність і цілісність. Обміркуй це з огляду на визначене тобою значення слова — чи це буде так, чи по-іншому?
— Очевидно, так.
— Отже, під лікуванням ми розуміємо не те, що корисне для лікаря, а те, що корисне для тіла.
— Так.
— І їзда верхи — те, що корисне не для їзди, а для коней. І будь-яке інше мистецтво — не те, що йому самому корисно (адже в цьому воно не має потреби), а те, що корисне для його предмета.
— Мабуть, так.
— Але ж усіляке мистецтво, Фрасімаху, це влада й сила у тій сфері, де воно застосовується.
Фрасімах погодився з цим, хоча й дуже неохоче.
— У підсумку, у будь-якому мистецтві йдеться про корисне не для сильнішого, а для слабшого, котрим воно й керує.
Врешті-решт Фрасімах погодився із цим, хоча й намагався заперечувати, і, коли він погодився, я сказав:
— Отже, лікар — бо він лікар — зовсім не має на увазі й не приписує того, що корисне для лікаря, а лише те, що корисне для хворого. Адже ми погодилися, що і в точному розумінні цього слова лікар не є користолюбцем, а лише управителем тілами. Чи ми погодилися з цим?
Фрасімах відповів ствердно.
— Відповідно, і керманич у справжньому розумінні слова — це управитель веслярів, але не весляр?
— Так, це було визнано.
— Отже, такий керманич, він же й управитель, матиме на увазі й приписуватиме не те, що корисне керманичеві, а те, що корисно весляреві, тобто тому, хто його слухається.
Фрасімах насилу це підтвердив.
— Отже, Фрасімаху, і будь-хто, хто чимось керує, ніколи, оскільки він є управителем, не має на увазі й не приписує того, що корисне йому самому, а тільки те, що корисне для його підлеглого, для котрого він і творить. Що б він не казав і що б не робив, завжди він дивиться, що корисне для підлеглого і що тому годиться.
Коли ми дійшли до цього в нашій суперечці й усі присутні зрозуміли, що попереднє тлумачення справедливості перетворилося на свою протилежність, Фрасімах замість того, щоб відповідати, раптом запитав:
— Скажи-но мені, Сократе, чи маєш ти годувальницю?
— Що це з тобою? — сказав я. — Краще б тобі відповісти, ніж ставити такі запитання.
— Та ж твоя годувальниця забуває навіть витирати тобі носа — ти не відрізняєш у неї овець від вівчаря.
— Чому ти так вирішив? — сказав я.
— Через те, що ти думаєш, нібито вівчарі або волопаси дбають про благо для овець чи волів, коли їх відгодовують і плекають, і що чинять вони це з якоюсь іншою метою, а не заради блага власників і свого особистого. Ти гадаєш, нібито й у державах правителі — ті, що правлять по-справжньому, — ставляться до своїх підданців якось по-іншому, ніж пастухи до овець, і нібито вони вдень і вночі лише й думають про щось інше, а не про те, звідки б отримати користь для себе. «Справедливе», «справедливість» — ти такий далекий від цього всього, що навіть не знаєш: справедливість і справедливе — по суті це чуже благо, це щось, що влаштовує сильнішого, правителя, а для невільного виконавця це справжня шкода, у той час як несправедливість — навпаки: вона править, відверто кажучи, безхитрісними, а через це й справедливими людьми. Підданці чинять те, що корисне для правителя, бо в його руках сила. Внаслідок їхньої запопадливості він процвітає, а вони самі — анітрохи.
Треба звернути увагу, Сократе, найнаївніший з людей, на те, що справедлива людина скрізь програє порівняно з несправедливою. Перш за все у взаємних зобов’язаннях між людьми; коли той і той роблять якусь спільну справу, ти ніде не знайдеш, щоб за кінцевого розрахунку справедлива людина отримала більше, ніж несправедлива, — навпаки, вона завжди отримає менше. Потім у взаємостосунках із державою, коли треба робити якісь внески: за однакового майнового стану справедливий вносить більше, а несправедливий менше, і, коли треба отримувати, справедливому не перепадає нічого, а несправедливий виграє чималенько. Та й коли вони посідають якусь державну посаду, то у справедливого, якщо навіть його не наздожене якась інша халепа, занепадають його хатні справи, бо він не здатен приділяти їм достатньо уваги, а зі справ суспільних він не отримує жодної користі саме через те, що він людина справедлива. Надодачу він викликає незадоволення у своїх родичів і знайомих через те, що не бажає підтримувати їх, якщо це суперечить справедливості. А у людини несправедливої все це відбувається якраз навпаки.
Я повторюю те, що казав незадовго до цього: влада дає великі переваги. Це ти й повинен враховувати, якщо хочеш визначати, наскільки всілякому для себе особисто корисніше бути несправедливим чи справедливим. Простіше за все тобі це буде зрозуміти, якщо ти візьмеш несправедливість у її найбільш завершеному вигляді, коли успіх має якраз той, хто порушив справедливість, і вищою мірою жалюгідний той, хто відчув на собі несправедливість та все ж не наважився піти супроти справедливості. Такою є тиранія: вона то стиха, то силоміць захоплює те, що їй не належить, — майно храмів і держави, особисте й суспільне — і не помалу, а одним махом. Часткове порушення справедливості, коли його викриють, карається й вкривається великою ганьбою. Таких часткових порушників називають, зважаючи на різновиди своїх злодіянь, то блюзнірами, то викрадачами рабів, то злодіями, то грабіжниками, то крадіями. Якщо ж хтось, мало того, що позбавить майна громадян, та ще й зажене їх самих у рабство, перетворить на невільників, — його замість цих ганебних імен називають успішним і благополучним, і не лише його співвітчизники, але й чужоземці, саме через те, що знають: така людина повною мірою здійснила несправедливість. Адже ті, хто засуджує несправедливість, не засуджує здійснення несправедливих вчинків, вони просто бояться за себе, щоб самим їм не постраждати. Такі справи, Сократе: несправедливість, досить велика, сильніша за справедливість, у ній більше сили, свободи й владності, а справедливість, як я від самого початку й казав, — це те, що корисно для сильнішого, несправедливість же доцільна й придатна сама собою.
Промовивши це, Фрасімах зібрався було йти геть — своїм суцільним багатослів’ям він, немов служник у лазні, обілляв нас і залив нам вуха, — однак присутні не пустили його й змусили зостатися, щоби він навів докази на підтвердження своїх слів. Та і я сам дуже потребував цього й тому сказав:
— Дивна ти людина, Фрасімаху. Ти накинувся на нас із такою промовою, і збираєшся піти геть, поза тим ти й нас не переконав цілковито, та й сам не розібрався, чи так воно насправді, чи не так. Чи, на твою думку, це дрібниця — спробувати дати визначення такому предмету? Хіба це не було б вказівником у житті, йдучи за котрим кожен з нас став би жити з найбільшою для себе доцільністю?
— Я гадаю, — мовив Фрасімах, — що це дещо інше.
— Очевидно, — сказав я, — ти не маєш жодного інтересу до нас, тобі байдуже, чи житимемо ми гірше чи краще не знаючи того, що ти, за твоїми ж словами, знаєш. Але, дорогий мій, дай собі труду розтлумачити це й нам. Нас тут зібралося так багато, що, якщо ти зробиш нам послугу, це стане непоганим вкладенням для тебе. Що ж стосується моєї думки, то я кажу тобі, що я все ж таки не вірю й не думаю, ніби несправедливість вигідніша за справедливість, навіть коли несправедливості надається цілковита свобода дії. Припустимо, шановний, що хтось є несправедливим, припустимо, що він може робити несправедливі вчинки або потай, або у боротьбі — все ж таки мене це не переконує, що несправедливість вигідніша за справедливість. Можливо, що хтось інший з нас, а не лише я отримав таке саме враження. То переконай же нас як слід, шановний Фрасімаху, у тому, що наше рішення неправильне, коли ми ставимо справедливість значно вище за несправедливість.
— Як же ж тебе переконати? — сказав Фрасімах. — Якщо вже тебе не переконало те, що я щойно казав, то як же мені вчинити з тобою? Не вкласти ж мої погляди тобі в душу!
— Заради Зевса, тільки не це! Ти перш за все дотримуйся тих самих поглядів, котрі ти вже висловив, а якщо вони в тебе змінилися, скажи про це відверто й не обманюй нас. Ти бачиш тепер, Фрасімаху (давай-но ще раз обміркуємо попереднє): давши спочатку визначення справжнього лікаря, ти не подумав, що це визначення треба потім зберегти, коли йдеться й про справжнього вівчаря. Ти гадаєш, що він пасе овець, оскільки він вівчар, не маючи на думці вищого для них блага, а так, наче якийсь дармоїд, котрий зібрався гарненько пригоститися за столом; чи, якщо казати про прибутки, — так, наче він користолюбець, а не вівчар. Поза тим для цього мистецтва важливо, звісно, щоб воно було відповідним не чомусь іншому, а своєму прямому призначенню, причому найкращим чином, — тоді й вівці будуть у найкращому стані; таке мистецтво буде достатнім для цієї мети, поки в ньому немає жодних недоліків. Ось через що, думав я, ми тепер неодмінно погодимося, що всіляка влада, оскільки вона влада, має на увазі благо не когось іншого, лише тих, хто їй підвладний і вона ним опікується — суспільним і приватним чином. І невже ти вважаєш, нібито ті, хто править державами, — справжні правителі — правлять за своєю волею?
— Присягаюся Зевсом, не лише думаю, але й знаю напевне.
— Правда, Фрасімаху? Хіба ти не помічаєш, що жоден з інших правителів не бажає правити добровільно, але всі вимагають винагороди, тому що від їхнього правління користь буде не їм самим, а їхнім підлеглим? Скажи-но мені ось таке: чи не тому ми відрізняємо одне мистецтво від іншого, що кожне з них має власне призначення? Лиш не висловлюй, дорогий мій, чогось несподівано дивного — інакше ми не закінчимо ніколи.
— Так, ми відрізняємо їх саме через це.
— Отже, кожне дає нам якусь особливу користь, а не користь взагалі: наприклад, лікування — здоров’я, керування човном — безпеку під час плавання й таке інше.
— Звісно.
— А мистецтво платити за працю стосується винагороди, адже для цього воно й призначене. Чи лікування й керування човном для тебе одне й те саме? Згідно з твоєю пропозицією, ти хочеш все визначити напевне: так ось, якщо хтось керує човном і від того поздоровішає, бо йому на користь піде морське плавання, чи будеш ти схильний через це називати керування човном лікуванням?
— Звичайно ні.
— І я гадаю, ти не назвеш це оплатою праці, якщо хтось працює в наймах і поздоровішає?
— Звичайно ж ні.
— То що ж? І лікування ти не назвеш мистецтвом працювати в наймах, коли лікар так працює?
— Не назву.
— Отже, ми з тобою погодилися в тому, що кожне мистецтво корисне по-своєму?
— Нехай буде так.
— Отже, яку б користь не отримували спільно ті чи інші майстри, зрозуміло, що вони спільно беруть участь у тій справі, котра дає їм користь.
— Очевидно.
— Ми кажемо, що для майстрів, які отримують плату, корисне те, що вони отримують вигоду від мистецтва оплати праці.
Фрасімах насилу погодився.
— Отже, у кожного з них ця сама користь, тобто отримання плати, не є результатом їхнього власного мистецтва. Якщо обміркувати це старанніше, то лікування призводить до здоров’я, а спосіб оплати — до винагороди; мистецтво будувати створює дім, а мистецтво найму супроводжує це винагородою. Так і з усім іншим: кожне мистецтво робить свою справу й дає користь згідно зі своїм призначенням. Якщо ж до цього мистецтва не долучається оплата, чи буде від нього користь для майстра?
— Очевидно, що ні.
— Отже, він не матиме жодної користі, якщо працюватиме задарма?
— Я так гадаю.
— Таким чином, Фрасімаху, тепер це вже зрозуміло: жодне мистецтво й жодне правління не обіцяє користі майстрові, але, як ми вже казали, воно передбачає й приписує її своєму підлеглому, пропонуючи користь слабшому, а не сильнішому. Саме тому я й говорив не так давно, любий Фрасімаху, що ніхто не схоче бути правителем добровільно й морочитися виправленням чужих вад, але будь-хто, навпаки, вимагає винагороди, бо хто збирається до ладу застосовувати своє вміння, той ніколи не чинитиме й не керуватиме заради себе самого, але керуватиме лише заради вищого блага для своїх підлеглих. Ось чому для тих, хто починає правити, повинна існувати винагорода — гроші або пошана, або ж покарання для тих, хто відмовляється правити.
— Чому так, Сократе? — мовив Главкон. — Перші дві винагороди я знаю, але ти й покарання певним чином залучив до винагород: цього я вже не розумію.
— Отже, ти не розумієш винагороди для найкращих, завдяки котрій і правлять люди найбільш порядні — у тих випадках, коли вони згодні керувати. Хіба ти не знаєш, що честолюбство й грошолюбство вважаються ганебними, — та це й насправді так?
— Я знаю.
— Так от, гарні люди тому й не погоджуються правити — ні за гроші, ні через пошану: — вони не бажають ставати ні найманцями й відкрито отримувати винагороду за управління, ні злодіями й потайки користуватися його вигодами; так само й пошана їх не приваблює — адже вони не честолюбні. Щоб вони згодилися керувати, треба зобов’язати їх до цього й застосовувати покарання. Ось, мабуть, причина, чому вважається ганебним добровільно домагатися влади, не дочекавшись необхідності. А найбільше покарання — це бути під владою людини гіршої, ніж ти, коли ти сам не погодився керувати. Мені здається, саме через побоювання такого покарання порядні люди й керують, коли знаходяться при владі: вони беруть владу в свої руки не тому, що очкують чогось доброго й знаходять у цьому задоволення, а через необхідність, не маючи можливості доручити цю справу комусь кращому або подібному до них.
Якби в державі були лише гарні люди, усі б, мабуть, сперечалися між собою за можливість уникнути правління, як тепер сперечаються за владу. Таким чином було б зрозумілим, що по суті справжній правитель чинить не те, що корисно йому, а те, що корисно його підлеглому, тож будь-яка людина, котра це розуміє замість того, щоб клопотатися про користь для іншої, віддала б перевагу тому, щоб інші чинили щось на її користь. Я в жодному разі не поступлюся Фрасімахові, ніби справедливість — це те, що корисно для дужчого. Але ми ще обговоримо це згодом.

[Справедливість і несправедливість]

Для мене зараз набагато важливішим є нещодавнє твердження Фрасімаха, нібито життя людини несправедливої краще за життя людини справедливої. А ти, Главконе, що обереш? Яке з цих двох тверджень, на твою думку, є більш правильним?
— На мою думку, — сказав Главкон, — доцільнішим є життя людини справедливої.
— А ти чув, скільки різних благ приписав Фрасімах до життя людини несправедливої?
— Чув, але не вірю в це.
— Хочеш, ми його переконаємо, якщо спроможемося довести, що він неправий?
— Як же ж мені цього не хотіти! — сказав Главкон.
— Проте, якщо ми станемо заперечувати йому, слово за словом перелічувати блага справедливості, а тоді знову говоритиме він і знову ми, то знадобиться вести підрахунок вказаним благам і вимірювати їх, а щоб вирішити, як багато навів їх кожен з нас у кожній своїй відповіді, нам знадобляться судді. Якщо ж ми будемо досліджувати, як ми робили це щойно, коли наші думки збігалися, тоді ми водночас будемо й суддями й захисниками.
— Звісно.
— Який же з цих двох способів тобі подобається?
— Другий.
— Нумо, Фрасімаху, — сказав я, — відповідай нам з самого початку. Ти стверджуєш, що досконала несправедливість корисніша за досконалу справедливість?
— Звичайно, я стверджую це, а чому — я вже відповів.
— Ну а що ти скажеш ось про це: чи називаєш ти одну з цих властивостей чеснотою, а другу — вадою?
— А чом би й ні?
— Отже, чеснотою ти назвеш справедливість, а вадою — несправедливість?
— Не інакше, дорогоцінний! Саме це я й кажу, що несправедливість доцільна, а справедливість — ні!
— Але як треба сказати?
— Та якраз навпаки.
— Невже, що справедливість є вадою?
— Ні, але вона — вельми благородна дурість.
— Та чи називаєш ти несправедливість зловмисною?
— Ні, це здоровий глузд.
— Хіба несправедливі видаються тобі розумними й хорошими?
— Принаймні ті, хто здатен довести несправедливість до досконалості й спроможний підкорити собі цілі держави й народи. А ти, ймовірно, думав, що я кажу про тих, хто відрізає гаманці? Втім, і це є доцільним, поки не буде помічено. Але про них не варто згадувати; зовсім інша справа те, про що я зараз говорив.
— Я чудово знаю, що ти цим хочеш сказати, але мене дивує, що несправедливість ти зараховуєш до чеснот і мудрості, а справедливість — до протилежного.
— Звичайно, саме так.
— Це вже надто різко, мій друже, і не кожен спроможеться тобі щось відповісти. Якби ти стверджував, що несправедливість доцільна, але разом з тим, як і інші, визнав її поганою й ганебною27, ми спромоглися б відповісти тобі щось згідно з загальноприйнятою думкою. А тепер зрозуміло, що ти стверджуватимеш, нібито несправедливість — чулова і сильна тощо, тобто припишеш їй все те, що ми приписуємо справедливості, оскільки ти вже насмілився долучити несправедливість до чеснот і мудрості.
— Твоя здогадка вищою мірою правильна.
— У такому випадку, погодься, не варто ухилятися від детального розгляду всього цього у нашій бесіді, поки ти, як я бачу, кажеш справді те, про що міркуєш. Мені здається, Фрасімаху, ти зараз анітрохи не жартуєш, а висловлюєш те, що видається тобі істинним.
— Чи тобі не байдуже, видається це мені чи ні? Адже моє твердження ти не заперечиш.
— Воно, звичайно, хоч і байдуже, та спробуй ще відповісти ось на це: чи думаєш ти, що справедлива людина хотіла б мати якусь перевагу перед іншою, теж справедливою?
— Анітрохи, інакше вона не була б такою чемною й простакуватою, як ми це зараз бачимо.
— Ну а, що стосується справедливості?
— Навіть у цьому випадку ні.
— А чи хотіла б справедлива людина мати перевагу над людиною несправедливою і чи було б це справедливим?
— Хотіла б і було б, та от лише це їй не до снаги.
— Та я запитую не про це, а про те, чи вважає за потрібне і хоче справедливий мати більше, ніж несправедливий?
— Так, саме так.
— А несправедлива людина? Невже вона хотітиме мати перевагу порівняно зі справедливою людиною навіть у справедливих вчинках?
— А чом би й ні? Адже вона прагне мати більше за всіх.
— Отже, несправедлива людина прагнутиме до переваги над іншою несправедливою людиною та її діяльністю й буде змагатися з нею за те, щоб захопити самій якомога більше?
— Так, певно, що так.
— Отже, ми скажемо наступним чином: справедлива людина хоче мати перевагу не над подібною до неї людиною, а над тим, хто не схожий на неї, у той час як несправедлива хоче її мати над обома — і над тим, хто схожий, і над тим, хто на неї не схожий.
— Ти висловився дуже влучно.
— А ще несправедлива людина буває розумною й значущою, а справедлива — ні тим ні іншим.
— Теж добре сказано.
— Отже, несправедлива людина інколи подібна на людину розумну й значущу, а справедлива, навпаки, не подібна?
— Як же людині не бути схожою на подібних до себе, бо вона сама така ж як вони? А якщо не така, то й не подібна.
— Чудово. Отже, кожна з них така, як ті, на кого вона схожа.
— А чом би й ні?
— Нехай так. А скажи, Фрасімаху, чи назвеш ти одну людину знавцем музики, а іншу — ні?
— Звичайно.
— Котра з них розумна, а котра — ні?
— Знавець музики, звичайно ж, розумний, а невіглас — нерозумний.
— А оскільки він розумний, отже це чоловік видатний, а невіглас — нікчемний?
— Так.
— Ну а лікар? Чи не так само?
— Точнісінько.
— А як ти вважаєш, шановний Фрасімаху, знавець музики, коли налаштовує ліру, через це натягування й відпускання струн претендує на щось більше, ніж бути знавцем?
— Я гадаю, що ні.
— Ну, а на щось більше порівняно з невігласом?
— Це вже неодмінно.
— А лікар? Коли він призначає ту чи іншу їжу або пиття, чи претендує він цим на щось більше, ніж бути лікарем і знати лікарську справу?
— Ні, ніскільки.
— А чи претендує він на щось більше, ніж той, хто не є лікарем?
— Так.
— Можеш застосувати це до будь-якої сфери знання й незнання. Чи вважаєш ти, що знавець будь-якої справи претендує на більше у своїх діях і висловлюваннях, ніж інший знавець тієї ж справи, або на те ж саме (у тій самій сфері), що й той, хто до нього подібний?
— Мабуть, я мушу погодитися з другим.
— А невіглас? Хіба він не претендував би на більше однаково порівняно зі знавцем і з іншим невігласом?
— Можливо.
— А знавець — людина мудра?
— А так вважаю.
— Отже, людина, наділена чеснотами, до того ж мудра, не претендуватиме на більше порівняно з подібною до неї, а лише з тією, хто на неї не схожий, ба, навіть протилежний до неї.
— Вірогідно.
— Людина, позбавлена чеснот, а також невіглас претендуватимуть на більше й порівняно з подібними, і порівняно з тими, хто їм протилежний.
— Очевидно.
— Таким чином, Фрасімаху, несправедлива людина буде в нас претендувати на більше порівняно і з тим, хто на неї не подібний, і з тим, хто подібний. Чи ти такого не казав?
— Так, звісно.
— А справедлива людина не претендуватиме на більше порівняно з подібною до неї, а лише з тим, хто на неї не схожий.
— Так.
— Отже, справедлива людина подібна до людини мудрої й достойної, а несправедлива — до людини поганої й невігласа.
— Мабуть, що так.
— Але ж ми вже визнали, що хто на кого подібний, той і сам такий.
— Визнали.
— Отже, у нас виявилося, що справедливий — це чоловік достойний і мудрий, а несправедливий — невіглас і недостойний.
Хоча Фрасімах і погодився з цим усім, але зовсім не так охоче, як я вам зараз переказую, а ледь-ледь, зовсім помалу. Упрівав він помітно, оскільки розмова наша була влітку. Тут я й помітив уперше, що навіть Фрасімах може почервоніти.
Після того як ми обидва визнали, що справедливість — це доброчесність і мудрість, а несправедливість — ницість і невігластво, я промовив:
— Нехай так. Будемо вважати, що ми в цьому вже визначилися. Але ми ще стверджували, що несправедливість всемогутня. Пригадуєш, Фрасімаху?
— Пригадую. Та я незадоволений тим, що ти зараз стверджуєш, і маю що сказати з цього приводу. Втім, якщо я почну говорити, я впевнений, ти назвеш це балаканиною. Тож або дозволь мені сказати, що я хочу, або, якщо ти хочеш запитати, запитуй, а я буду піддакувати, наче бабусям, котрі розповідають казки, і ствердно або заперечно похитувати головою.
— Тільки в жодному разі не всупереч власній думці.
— Спробую, щоб ти залишився мною задоволений, хоч ти й не дозволяєш мені говорити. Що тобі ще від мене треба?
— Нічого, присягаюся Зевсом. Якщо ти чинитимеш так — справа твоя, а я поставлю тобі запитання.
— Давай.
— Я запитую про те ж саме, що й нещодавно, щоб наші міркування були впорядкованими: а саме, як ставиться справедливість до несправедливості? Адже раніше було сказано, що несправедливість і могутніша і дужча за справедливість. Зараз вже, оскільки справедливість — це мудрість і доброчесність, легко, я гадаю стане зрозумілим, що вона й дужча за несправедливість, бо та є не чим іншим як невіглаством. Це зрозуміє будь-хто.
Та я не хочу, Фрасімаху, розглядати це так однобічно, а швидше ось у якому роді: чи визнаєш ти, що держава може бути несправедливою й може спробувати несправедливим чином захопити інші держави й тримати їх у рабстві, причому таких поневолених нею держав може бути багато?
— А чом би й ні? Це може бути здійснено найкращою з держав, найбільш досконалою у своїй несправедливості.
— Я розумію, що таким було твоє твердження. Але я сприймаю його ось яким чином: держава, що стає сильнішою за іншу державу, набуває своєї сили незалежно від справедливості чи ж обов’язково спільно з нею?
— Якщо, як ти недавно казав, справедливість — це мудрість, тоді — у спілці зі справедливістю. Якщо ж справи йдуть так, як казав я, то — з несправедливістю.
— Мене дуже тішить, Фрасімаху, що ти не кажеш просто «так» або «ні», а відповідаєш мені, та ще й так змістовно.
— Я хочу тебе цим потішити.
— І добре чиниш. Потіш мене ось ще чим: скажи, як, на твою думку, держава, чи військо, чи розбійники, чи злодії, чи ще якийсь народ, що несправедливо розпочинає якусь справу, соже що-небудь зробити, якщо ці люди будуть ставитися один до одного несправедливо?
— Звичайно, ні.
— А якщо не будуть ставитися несправедливо, тоді зможуть?
— Ще б пак!
— Адже несправедливість, Фрісимаху, спонукає до конфліктів, ненависті, міжусобиць, а справедливість — до однодумства й дружби28. Чи не так?
— Нехай буде так, не хочу сперечатися з тобою.
— Це виважено з твого боку, шановний. Скажи но мені таке: якщо несправедливість, де б вона не була, здатна впроваджувати ненависть скрізь, і якщо вона виникне в людях, незважаючи на те, вільні вони чи раби, хіба вона не змусить їх ненавидіти одне одного, не призведе до чвар, так, що вони не зможуть діяти спільно?
— Звичайно.
— Та навіть якби їх було лише двоє, та оскільки вона у них з’явилася, хіба вони не дійдуть незгоди, не зненавидять, як вороги, одне одного, та до того ж і людей справедливих?
— Так, вони стануть ворогами.
— Якщо навіть, Фрасімаху — дивовижна ти людино! — несправедливість виникне лише у одного, хіба втратить вона тоді силу, що їй властива? Або ж, навпаки, вона матиме її анітрохи не менше?
— Нехай собі має нітрохи не менше.
— А силою вона володіє, як бачимо, якусь таку, що де б та несправедливість не з’явилася — в державі чи у племені, у війську або в чомусь іншому, — вона перш за все робить неможливими вчинки цих груп, оскільки ці вчинки залежать від неї самої, — адже вона призводить до чвар, до суперечок, внутрішньої й зовнішньої ворожнечі, навіть до справедливого супротивника. Хіба не так?
— Звичайно, так.
— Навіть з’явившись у одній людині, вона чинить все те, що є властивим чинити для неї. Перш за все, вона робить її бездіяльною, оскільки вона у чварах і непорозумінні сама з собою, вона є ворогом сама собі й справедливим людям. Чи не так?
— Так.
— Але, друже мій, й боги справедливі?
— Нехай так.
— А для богів, Фрасімаху, несправедливий є ворогом, а справедливий — другом.
— Пригощайся цими міркуваннями сам, сміливіше. Я не стану тобі заперечувати, щоб не нажити ворогів з-поміж присутніх.
— Ну то додай до мого частування ще й решту відповідей, так, як ти робив це зараз. З’ясувалося, що справедливі люди мудріші, кращі й здібніші до справи, а несправедливі ж не здатні діяти спільно. Хоча ми й кажемо, що колись щось було здійснено завдяки енергійним спільним діям тих, хто є несправедливим, проте у цьому випадку ми трохи лукавимо. Адже вони не пошкодували б одне одного, якби були цілковито несправедливими, отже зрозуміло, що було в них і щось справедливе, що завадило їм ображати як один одного, так і тих, супроти кого вони йшли. Завдяки цьому вони й зробили те, що зробили. До несправедливого їх підштовхувала властива їм несправедливість, але вони були лише наполовину негідниками, оскільки люди зовсім погані й цілковито несправедливі зовсім не здатні й діяти. Ось як я це розумію, а не так, як ти стверджував на початку.
Нам залишається ще дослідити те, що ми услід за цим вирішили піддати розгляду, тобто, чи краще жити людям справедливим аніж несправедливим і чи вони щасливіші. Хоча, на мій погляд, це вже тепер видно зі сказаного, все ж треба розглянути це уважніше — адже мова йде не про щось неважливе, а про те, як треба жити.
— То розглянь це.
— Я саме це зараз роблю. Ну, от скажи мені, чи має кінь, на твою думку, якесь призначення?
— Я гадаю, що так.
— Чи не вважав би ти призначення коня або чогось іншого те, що може бути виконано лише з його допомогою або краще за все з нею?
— Не зрозумів.
— Ну ось так: чи можеш ти бачити чимось іще окрім очей?
— Звичайно ні.
— Ну а чути чимось іншим, крім вух?
— У жодному разі.
— Ну а виноградну лозу чи можеш ти обрізати садовим і простим ножем і багатьма іншими знаряддями?
— Звичайно.
— Але не зробиш цього так добре, як спеціальним серпом, який для того й зроблений.
— Це правда.
— То чи не вважати нам це призначенням серпа?
— Будемо вважати.
— Тепер, я гадаю, ти краще зрозумієш моє нещодавнє питання: чи не буде призначенням кожної речі те, що хтось виконує лише за її допомогою або краще за все користуючись нею, ніж будь-якою іншою річчю?
— Розумію. На мою думку, це й буде призначенням кожної речі.
— Добре. А чи не здається тобі, що оскільки кожна річ має своє призначення, то в неї мають бути й свої переваги? Повернімося до наших прикладів: чи визнаємо ми, що очі мають своє призначення?
— Так, мають.
— Отже, очі мають свої переваги?
— І це також.
— Ну а вуха мають своє призначення?
— Так.
— Отже й свої переваги теж?
— Так, і їх теж.
— А стосовно інших речей хіба не йдеться про те саме?
— Звісно.
— Зажди. Чи можуть очі добре виконувати своє призначення, якщо вони не матимуть властивих їм переваг, а замість цього — самі недоліки?
— Як можна! Замість зору ти, здається, кажеш про суцільну сліпоту.
— Саме зір і є перевагою очей. Але я поки що не запитую про це, лише про те, чи не внаслідок властивих їм переваг очі добре виконують своє призначення, а маючи недоліки — погано.
— Тут ти маєш рацію.
— І вуха, позбавлені властивих їм переваг, погано виконують своє призначення?
— Звичайно.
— То чи підведемо ми й усе інше під це правило?
— Мені здається, що так.
— Тоді розглянь після цього ось що: чи має душа якесь призначення, котре не виконується зовсім нічим іншим з-поміж того, що існує, — наприклад турбуватися, керувати, радитися й таке інше? Чи існує щось інше, крім душі, до чого ми цілком виправдано могли б все це віднести й сказати, що це його справа?
— Немає нічого такого іншого.
— Знову ж таки — життя: чи визнаємо ми, що це справа душі?
— Безумовно.
— Отже, ми визнаємо, що душа має якісь свої переваги?
— Визнаємо.
— А якщо вона позбудеться властивої їй переваги, то чи зможе вона добре виконувати своє призначення, чи це неможливо?
— Неможливо.
— Отже, правління й піклування ницої душі невідворотно будуть поганими, а у піднесеної душі все це вийде добре.
— Це необхідно.
— Але ж ми погодилися, що перевага душі — це справедливість, а недолік — несправедливість.
— Так, погодилися.
— Отже, справедлива душа й справедлива людина житимуть добре, а несправедлива — погано.
— Очевидно, що так, згідно з твоїми міркуваннями.
— Але хто живе достойно, той — людина благопристойна й щаслива, а хто живе недостойно — якраз навпаки.
— Так, не інакше.
— Отже, справедливий щасливий, а несправедливий — жалюгідна людина.
— Нехай так.
— Але яка користь від жалюгідного життя? Зовсім інша справа — бути щасливим.
— Як же інакше?
— Таким чином, — дивак ти Фрасімаху! — несправедливість ніколи не може бути доцільнішою за справедливість.
— Ну, то цим і пригощайся, Сократе, на святі Бендідій!
— Це ти мене пригощаєш, Фрасімаху, оскільки ти в мене став таким слухняним і припинив сердитися. Втім, я ще не вдосталь начастувався — це моя провина, а не твоя. Як ласуни29, скільки б чого не виклали на стіл, накидаються на кожну страву, щоб спробувати її, хоча вони ще недостатньо покуштували попередню, так, на мою думку, і я: коли я не знайшов відповіді на те, про що ми розмовляли на початку, а саме на питання, що таке справедливість, я облишив це й кинувся досліджувати, чи буде вона недоліком і невіглаством, чи навпаки, вона — мудрість і добропорядність; а потім, коли я зіштовхнувся з твердженням, нібито несправедливість є доцільнішою за справедливість, то не стримався, щоб не перейти від того питання до цього. Тому так і сталося, що зараз я нічого не отримав від цієї бесіди. Оскільки я не знаю, що таке справедливість, то навряд чи дізнаюся, чи має вона переваги чи ні, і чи нещасний той, хто володіє нею, чи навпаки, щасливий.

Книга друга

Я думав, що після таких моїх слів мені буде вже зайвим продовжувати бесіду, та з’ясувалося, що це був лише вступ до неї. Главкон, який ніколи ні перед чим не відступає, й зараз не витерпів Фрасімахової відмови від розмірковувань і сказав:

[Справедливість і несправедливість (продовження)]

— Сократе, чи бажано тобі, щоб тільки здавалося, нібито ти нас переконав, чи щоб ми справді переконалися у тому, що бути людиною справедливою в будь-якому випадку краще, ніж несправедливою?
— Я б, звісно, дуже хотів переконати по-справжньому, якби це залежало від мене.
— Між іншим, ти не робиш того, чого бажаєш. Скажи но мені, чи уявляється тобі благом те, що є прийнятним для нас не через його наслідки, але цінне саме по собі? Щось на зразок радості чи якихось сумирних задоволень — вони на майбутнє не впливають, але звеселяють людину.
— Мені особисто воно уявляється чимось саме таким.
— Далі. А те, чого ми прагнемо і просто так, і заради його наслідків? Наприклад, розуміння, зір, здоров’я й усе цінне для нас з обох цих причин чи вважаєш ти благом?
— Так.
— А чи не помічаєш ти ще якогось третього блага, до котрого належать тілесні вправи, догляд за хворими, лікування й інші прибуткові справи? Ми б визнали, що вони обтяжливі, хоча й корисні для нас30. Наряд чи ми стали б їх робити заради них самих, але за них платять і вони дають різні інші переваги.
— Є й такий третій різновид благ. То й що?
— До якого різновиду належить справедливість?
— Я вважаю, що до найпрекраснішого, котрий і сам по собі, і за своїми наслідками має бути цінним для людини, якщо вона прагне до щастя.
— А більшість має іншу думку й вважає її різновидом обтяжливим, віддаватися котрому можна лише за винагороду, заради поваги й слави, сама ж вона по собі нібито настільки важка, що краще уникати її.
— Мені відома така думка; недаремно Фрасімах давно вже засуджує цей різновид блага й вивищує несправедливість. Та я, мабуть, дурний.
— Зачекай, вислухай і мене — раптом ти погодишся зі мною. Фрасімах, на мою думку, надто швидко піддався, немов змія, на твоє замовляння, а я все ще незадоволений твоїм доказом як того, так і протилежного боку питання. Я хочу почути, що ж таке справедливість і несправедливість і яке вони мають значення, коли самі по собі існують в єстві людини; а що стосується винагороди й наслідків, це ми залишимо осторонь.
Ось що я зроблю, якщо ти не заперечуєш: я знову повернуся до міркувань Фрасімаха. Скажу, по-перше, про те, як уявляють собі такі люди справедливість та її походження; по-друге, пригадаю, що всі, хто її дотримуються, роблять це супроти волі, ніби це необхідність, а не благо; по-третє, вкажу, що так чинити доречно, бо, як запевняють, життя людини несправедливої набагато краще за життя справедливе. Мені особисто, Сократе, все це уявляється зовсім не таким, але я здивований — мені всі вуха прогули і Фрасімах і сотні інших людей. А ось того, що мені хочеться, — доказів на захист справедливості, себто, що вона краща за несправедливість, — я ні від кого не чув. Мені хочеться почути їй похвалу — самій по собі. Гадаю, що особливо від тебе я можу дізнатися про це — ось чому я навмисне стану розхвалювати несправедливе життя, щоб тим самим підказати тобі, яким чином мені бажано було б почути від тебе осудження несправедливості й похвалу справедливості. Дивися, чи згоден ти з моєю пропозицією?
— Цілком. Хіба є для розумної людини щось приємніше, ніж можливість тривалої бесіди про такий предмет?
— Чудово. Вислухай но те, про що я згадав попервах, а саме, в чому полягає справедливість і яке вона має походження.
Кажуть, що творити несправедливість зазвичай буває добре, а терпіти її — погано. Однак, якщо терпіти несправедливість, то в цьому набагато більше поганого, ніж буває доброго, коли її чиниш. Тому, коли люди спробували й того й іншого, тобто вчинили несправедливо й страждали від несправедливості, тоді вони, оскільки вже немає снаги уникнути однієї й дотримуватися іншої, вирішили, що доцільно домовитися одне з одним, щоб і не творити несправедливості, і не страждати від неї. Звідси бере свій початок законодавство й суспільний договір31. Постанови закону й отримали назву законних і справедливих — ось яке походження й сутність справедливості; вона посідає середнє місце: адже чинити несправедливість і лишатися при тому без покарання, це завжди краще, а зносити несправедливість, коли ти не спроможний відплатити, — найгірше. Справедливість знаходиться поміж цими двома крайнощами, й цим доводиться задовільнятися, але не через те, що вона благо, а тому, що люди цінують її через свою власну нездатність творити несправедливість. Нікому з тих, кому під силу чинити несправедливість, тобто хто справжній муж, не зайде до голови укладати угоди про недопущення творити чи зазнавати несправедливості — хіба що він зійде з глузду. Така, Сократе, — чи подібна до цього — природа справедливості, й ось через що вона виникла, згідно з цим міркуванням.
А ті, хто дотримуються справедливості, дотримуються її через безсилля творити несправедливість, а не за власним бажанням, це ми легше за все помітимо, якщо подумки зробимо ось що: дамо цілковиту волю будь-якій людині, як справедливій, так і несправедливій, творити все, що їй заманеться, а тоді подивимося, куди її поведуть її уподобання. Ми спіймаємо справедливу людину на гарячому: вона готова чинити точнісінько те саме, що й несправедлива, — причина тут у корисливості, до котрої, як до блага, прагне будь-яка природа, і лише за допомогою закону, її силоміць примушують зберігати належну межу.
Люди мали б якнайширшу можливість, як я кажу, творити все, що завгодно, якби вони мали ту здатність, котру мав колись Гіг, Лідів син32. Він був вівчар і працював на тодішнього правителя Лідії; якось раз падав рясний дощ і стався землетрус, земля подекуди репнула й утворилася розколина в тих місцях, де Гіг випасав свою отару. Він помітив це, й, зацікавлений, спустився в розколину й побачив там, як розповідають, різні дивовижі, між іншим, мідного коня, порожнього і з дверцятами на боці. Зазирнувши всередину, він побачив мерця, на вигляд більшого за людину. На ньому нічого не було, лише на пальці — золотий перстень. Гіг зняв його й узяв собі, а тоді виліз назовні. Коли настав час вівчарям зібратися на збори, як вони зазвичай робили щомісяця, щоб прозвітувати перед царем про стан отар, Гіг теж попрямував туди, а на його пальці був перстень. Так от, коли він сидів поміж вівчарями, трапилося йому обернути перстень каменем досередини, і щойно це сталося, як Гіг став невидимим, і ті, що сиділи поруч, казали про нього як про відсутнього. Він здивувався, знову намацав перстень і прокрутив його каменем назовні, й лише зробив це, як знову став видимим. Помітивши це, він заходився пробувати, чи справді перстень має такі властивості, й кожного разу виходило, що варто лише було повернути перстень каменем в долоню, як Гіг ставав невидимим, а коли він повертав камінь назовні — видимим.
Коли він зрозумів це, то зразу почав робити так, щоб потрапити в коло вісників у царському оточенні. А коли став наближеним до царя, то спокусив його дружину, разом з нею напав на нього, вбив і захопив владу.
Якби було два таких перстені — один на руці людини справедливої, а другий у несправедливої, тоді, треба думати, жодна з них не виявилася б настільки твердою, щоб залишитися в межах справедливості й рішуче утриматися від присвоєння чужого майна й не торкатися до нього, хоча кожна мала би можливість без будь-яких застережень брати що завгодно на ринковому майдані, заходити в будинки й зближуватися з ким завгодно, вбивати, звільняти яких завгодно ув’язнених — взагалі вчиняти з людьми так, наче він бог. Якби володарі перстенів робили таким чином, то анітрохи не відрізнялися б один від одного: вони обидва прийшли б до одного й того ж. Ось це й варто було б визнати найсильнішим доказом того, що ніхто не буває справедливим на власний розсуд, а тільки з примусу, оскільки кожна людина не вважає справедливість благом саму по собі й, де лише в змозі чинити несправедливо, так вона й чинить. Адже будь-яка людина про себе вважає несправедливість набагато доцільнішою, ніж справедливість, і вважає вона це правильно, скаже той, хто віддає перевагу такому поглядові. Якщо людина, котра заволоділа такою владою, не забажає колись вчинити несправедливо й не доторкнеться до чужого майна, вона усім, хто це помітить, видаватиметься значною мірою жалюгідною й нерозумною, хоча люди й будуть улесливо хвалити її одне перед одним — через побоювання, щоб ненароком не постраждати. Ось які справи.
Що ж стосується самої оцінки способу життя тих, про кого ми говоримо, то про це ми зможемо виважено сказати лише тоді, коли порівняємо найсправедливішу людину з найнесправедливішою, в протилежному випадку — не зможемо. У чому ж полягає це порівняння? О ось у чому: в несправедливої людини ми не відберемо жодної риси несправедливості, а у справедливої — жодної риси справедливості, і та й інша будуть у нас доведені у своїх звичках до досконалості. Так от, перш за все нехай людина несправедлива чинить так, як чинять гарні майстри: гарний керманич або лікар знають, що у його справі є неможливим, а що можливо — за одне він береться охоче, за інше — навіть не береться; на додачу він здатен і виправити якусь свою випадкову помилку. В людини несправедливої — вже якщо вона має наміри бути такою — виправданим засобом у його несправедливих вчинках повинна бути потаємність. Якщо її упіймають, отже вона слабка. Адже крайній ступінь несправедливості — це видаватися справедливим і не бути ним насправді. Цілковито несправедливій людині варто зображати цілковиту справедливість і не позбавляти її жодної риси; треба допустити, що той, хто чинить найвищу несправедливість, забезпечить собі найбільшу славу як справедливий: навіть якщо він у чомусь і помилиться, то зможе виправитися; він володіє словесним даром, щоб переконати, якщо стане відомою якась із його несправедливих справ; він здатен також застосувати насильство там, де це потрібно, тому що він має і мужність, і силу, та, крім того, здобув собі друзів і багатство.
Коли ми уявимо собі такою несправедливу людину, ми у цих наших міркуваннях протиставимо їй справедливу, тобто людину просту й благородну, котра бажає, як сказано в Есхіла, не видаватися, а бути доброю33. Від показного тут треба позбутися. Бо якщо вона буде справедливою про людське око, то їй надаватимуться почесті і підносимуться дарунки; адже всім буде здаватися, що вона саме така, а чи зарази справедливості вона така чи заради подарунків і почестей — буде незрозуміло. Її слід очистити від усього, крім справедливості, й зробити її цілковитою протилежністю тій, першій людині. Вона не чинитиме жодних несправедливостей, але прославиться надзвичайно несправедливою, щоб через це пройти випробування на справедливість і довести, що до неї не причепиться недобра слава й те, що йде з нею разом. Нехай вона незмінно прямує своїм шляхом аж до смерті, а її вважають несправедливою за життя, хоча насправді вона справедлива. І ось коли вони обидві дійдуть до крайньої межі, одна — справедливості, друга — несправедливості, можна буде зробити висновок, котра з них щасливіша.
— Ох, дорогий Главконе, — сказав я, — добряче ж ти відполірував для нашого судження, немов статую, кожного з цих двох людей!
— Намагався, як лише міг, — відповів Главкон, — а оскільки вони такі, то, гадаю я, буде вже нескладно з’ясувати шляхом розмірковувань, яке життя очікує на кожного з них. Треба сказати про це; якщо ж вийде надто різко, то вважай, Сократе, що це кажу не я, а ті, хто замість справедливості вихваляє несправедливість. Вони скажуть: з таким характером справедливу людину відшмагають канчуками, катуватимуть на дибі, на неї накладуть кайдани, випалять їй очі, а врешті решт, після всіляких мук, її посадять на палю й вона дізнається, що бажано не бути, а лише видаватися справедливою. Причому вислів Есхіла набагато правильніше буде застосувати до людини несправедливої. Адже справді скажуть, що людина несправедлива чинить справу недалеку від істини, живе не заради поголосу, хоче не лише виглядати несправедливою, але й насправді бути нею:

Свій розум зорав він борозною глибокою,
Сходять у ній рішення мудрі34.

Перш за все в її руках опиниться державна влада — оскільки вона видаватиметься справедливою, тоді вона візьме собі дружину кого лише захоче, почне віддавати заміж кого заманеться, встановлювати зв’язки й спілкуватися з ким завгодно, та ще на додачу до всього цього отримувати зиск, тому що вона анітрохи не цурається несправедливості. Чи вона вступить у особисту чи суспільну суперечку, вона здобуде перемогу й здолає своїх суперників, а подолавши їх, розбагатіє, нагородить своїх друзів, розгромить ворогів, буде приносити богам щедрі й розкішні жертви й дари, тобто шануватиме богів, та й кого захоче з-поміж людей, набагато краще, ніж людина справедлива, тож, імовірно, швидше за все їй, а не людині справедливій личить бути улюбленцем богів. Ось чим, Сократе, підкріплюється твердження, що й від богів, і від людей людині несправедливій приготоване життя краще, ніж справедливій.
Коли Главкон закінчив, я замислився було, щоб якось заперечити йому, але його брат Адімант звернувся до мене:
— Ти, Сократе, звичайно, не вважаєш, що висловлене вирішує суперечку?
— Звичайно.
— Не сказано найголовніше з того, що треба було сказати.
— Отже, згідно з приказкою: «брате, рятуй брата»35, якщо Главкон чогось не сказав, твій обов’язок — допомогти йому. А мені й того, що він сказав, цілком вистачить, щоб виявитися побитим і позбутися можливості допомогти справедливості.
— Ти говориш нісенітниці, — заперечив Адімант, — а вислухай но ще ось що: нам треба з’ясувати й ті докази, котрі суперечать тому, що сказав Главкон — вони схвалюють справедливість і докоряють несправедливості, — тоді стануть зрозумілішими, на мою думку, Главконові наміри. І батьки, коли кажуть і дають поради своїм синам, що треба бути справедливими, й усі, хто турбується про когось, схвалюють не саму справедливість, а добрий поголос, що залежить від неї, щоб той, кого вважають справедливим, отримав і державні посади і шлюбні вигоди, тобто все та, про що згадував зараз Главкон, коли казав про людину, за котрою йде добрий поголос, хоча вона й несправедлива. Більше того, ці люди посилаються й на інші переваги доброго поголосу: додають також пошану від богів, вони можуть вказати на щедрі блага, котрі, як вони вважають, боги дарують людям благочестивим. Про це каже такий піднесений поет як Гесіод, та й Гомер теж. За Гесіодом, боги створили для праведних дуби,

Щоб жолуді давати з верхівки і мед із середини;
Вівці обтяжені буйним руном багатим36.
І багато благ сотворили вони на додачу до цього.
Майже те саме у Гомера:
Ти уподібнитись хочеш цареві безгрішному; страху
Божого повний37,
Правду творить він; у його ланах щедро родить
Жито, ячмінь і пшоно, гнуться плодами дерева,
Багато худоби в полях і булькочуть рибою води38…

А Мусей і його син39 приділяють праведникам від богів блага ще більш захоплюючі ніж ці: згідно з цим ученням, коли ті зійдуть в Аїд, їх вкладають на ложе, влаштовують бенкет для цих благочестивих людей і роблять так, що вони проводять весь залишок часу вже сп’янілими, з вінками на голові; Мусей вважає, що найчудовіша винагорода за доброчесність — це вічне сп’яніння40.
А згідно з іншими вченнями, нагороди, подаровані богами, поширюються ще далі: після людини благочестивої й вірної присязі залишаться діти її дітей і всі його нащадки. Ось за що — і за інші подібні речі — вихваляють вони справедливість. А людей нечестивих і неправедних вони занурюють у якусь трясовину в Аїді й змушують носити воду решетом41. За такими людьми ще за життя йде поганий поголос: те покарання, про яке згадував Главкон, коли розповідав про людей справедливих, котрих вважали несправедливими, і наздоганяє, як запевняють, людей несправедливих. Більше про них сказати нічого не можна. Ось така хвала й осуд тим і другим.
Крім того, стосовно справедливості й несправедливості розглянь, Сократе, ше й інший різновид висловлювань, які можна почути й у повсякденній розмові, й у поетів. Всі одноголосно твердять, що розважливість і справедливість — щось прекрасне, проте разом з тим обтяжливе й важке, прославитися ж розгнузданістю й несправедливістю приємно й легко і лише через спільну думку й закон вважається ганьбою. Здебільшого кажуть, що несправедливі вчинки доцільніші за справедливі: люди легко схиляються до того, щоб і в суспільному житті, й у приватному побуті вважати щасливими й поважати негідників, якщо ті багаті й взагалі впливові, вважати за ніщо й зневажати якихось немічних бідняків, нехай навіть і визнавати, що вони кращі за багатіїв.
З усього цього найбільш дивують ті погляди, які висловлюють стосовно богів і доброчесності — нібито й боги наділяють нещастям і поганим життям багатьох гарних людей, а протилежним — протилежну долю42. Пророки-жебраки товчуться біля дверей багатіїв, запевняючи, ніби володіють дарованою богами здатністю через жертвоприношення й заклинання виправити на комусь чи на його предках обтяжливий вчинок, причому це буде зроблено приємним чином, посеред святкування. Якщо ж хтось захоче завдати шкоди своєму ворогу, то з незначними втратами він може нашкодити справедливій людині такою ж мірою, як і несправедливій: вони запевняють, що за допомогою якихось заклять і вузликів схиляють богів до помочі43. А на підтвердження усього цього наводять свідчення поетів, які говорять про доступність зла:

Вибір зла щедро дається людям
Дуже легко: рівний шлях і обитель його зовсім поруч,
А доблесть від нас потом боги відділили44,

Та й шлях до неї якийсь довгий і звивистий. На підтвердження ж того, що люди здатні вмовити богів, посилаються на Гомера, бо він сказав, що навіть богів можна умовити,

Хоч доброчесністю, честю і силою набагато вищі за нас,
Але й безсмертних богів курінням, молитвою тихою,
Винами й жиром спаленої жертви пом’якшує
Смертний благанням, коли він перед ними винен і грішний45.

У жерців напоготові купа книг Мусея й Орфея, нащадків, як кажуть, Селени і Муз46, і за цими книгами вони здійснюють свої обряди, запевняючи не лише окремих осіб, але навіть цілі народи, нібито й для тих, хто ще живий, так і для тих, хто вже помер, є спасіння й очищення від зла: воно полягає у жертвоприношеннях і в приємних забавах, котрі вони називають посвятою в таїнства; це нібито рятує нас від потойбічних мук, а хто не робив жертвоприношень, на тих очікують жахіття47.
І як багато ж такого всілякого, дорогий Сократе, стверджується стосовно доброчесності й негідності, й про те, як вони поціновуються у людей і в богів! Як бути під цим враженням, скажімо, душам юнаків? Незважаючи на свою гарні природні здібності, вона наче злітаються приваблені такими розповідями й здатні робити висновки з них, якою потрібно бути людині й якого напрямку їй слід дотримуватися, щоб якомога краще пройти свій життєвий шлях. З усією ймовірністю юнак поставить самому собі питання, так як Піндар:

Чи правдою мені зійти на високу фортецю
Чи обманом і кривдою48

й під їхнім захистом прожити життя? Зважаючи на ці розповіді, якщо я справедливий, але мене таким не вважають, то користі від цього для мене, як запевняють, не буде жодної, самі лише труднощі й певні втрати. А для людини несправедливої, але такої, що заслужила собі славу справедливості, життя, як стверджують, прекрасне. Отже, оскільки видимість, як пояснюють мені мудрі люди, переважає навіть істину49 й слугує головною умовою для благополуччя, мені саме на це й слід звернути всю свою увагу: в першу чергу про чуже око мені слід окреслити навколо себе строкате коло доброчесності й під цим прикриттям протягнути лиса премудрого Архілоха, спритного й вигадливого50. Але, скаже хтось, нелегко постійно приховувати свою ницість. Ну, то й усе значуще не приходить без праці, відповімо ми на це. Тим не менше, якщо ти прагнув до заможності, доведеться йти тим шляхом, котрим ведуть нас сліди цих міркувань. Щоб зачаїтися, ми укладемо спілки й співтовариства; існують і фахівці з мистецтва переконувати, від них можна запозичити суддівську премудрість і вміння діяти в народних зібраннях: таким чином, ми будемо застосовувати то переконання, то насильство, так, щоб завжди бути згори й не зазнавати насильства.
Але від богів неможливо ні сховатися, ні застосувати до них насильство. Тоді, якщо боги не існують або якщо вони анітрохи не турбуються про людські справи, то й нам нема чого хвилюватися про те, щоб від них заховатися. Якщо ж боги існують і турбуються про нас, то ми знаємо про богів або чули про них лише з легенд і від поетів, котрі змалювали їх родовід. Ті ж самі джерела стверджують, що можна богів переконати, привертаючи їх на свій бік жертвами, лагідними молитвами й приношеннями. Тут доводиться або вірити в те й в інше, або не вірити зовсім. Якщо вже вірити, то слід спочатку вчинити несправедливо, а тоді принести жертви богам від своїх несправедливих надбань. Адже, дотримуючись справедливості, ми, насправді, не будемо покарані богами, але ми будемо позбавлені вигоди, котру несправедливість могла б нам принести. Дотримуватися ж несправедливості нам вигідно, а що стосується наших злочинів і помилок, то ми наполегливими молитвами переконаємо богів і позбудемося покарання. Але хіба в Аїді або нас самих, або дітей наших дітей очікує покарання за наші тутешні несправедливі вчинки. Проте, друже мій, скаже корислива людина, саме тут і мають велику силу посвячення в таїнства й боги-визволителі, і саме цього дотримуються як найбільші держави, так і діти богів, які стали поетами й божими пророками51: вони вказують, що справи йдуть саме таким чином.
Якою могла б ще бути підстава для того, щоб ми обрали собі справедливість замість крайньої несправедливості? Якщо ми опануємо несправедливість у поєднанні з удаваною благопристойністю, наші вчинки будуть узгоджені з розумом перед обличчям як богів, так і людей, — і за нашого життя і після смерті: ось погляд, якого дотримується більшість можновладців. Після усього сказаного чи є бодай якась можливість, Сократе, щоб людина, наділена душевною й тілесною силою, котра володіє багатством і родовитістю, захотіла поважати справедливість, а не засміялася б від того, як її підносять? Та й той, хто може заперечити все, що ми зараз сказали, і хто цілковито переконаний, що найкраще — це справедливість, навіть він буде надто схильний, щоб вибачити людей несправедливих і поставитися до них без гніву, усвідомлюючи, що людина буває обуреною від несправедливості хіба що, якщо вона божественна за походженням, і утримуватися від неї лише тоді, коли володіє знаннями, а взагалі-то ніхто не дотримується справедливості з доброї волі: всілякий засуджує несправедливість через своє боягузтво, старість або якусь іншу неміч, тобто через те, що він просто не має змоги її вчинити. Зрозуміло, що це так. Адже з-поміж таких людей перший, хто лише отримає силу, першим же й вчинить несправедливо, наскільки він спроможний.
Причина усього цього не що інше, як те, з чого й починалося це наше міркування. І ось як він, так і я, ми обидва скажемо тобі, Сократе, таке: «Дивовижна ти людина! Скільки б нас усіх не було, таких, що визнають себе прихильниками справедливості, ніхто, від перших героїв — адже висловлювання багатьох з них збереглися — і аж до наших сучасників, ніколи не засуджував несправедливість і не вихваляв справедливість інакше, ніж за отримані з неї славу, почесті й дари. А саму справедливість чи несправедливість, своїми власними зусиллями утримувані в душі того, хто є її господарем, хоча б це й було прихованим від богів, і від людей, ще ніхто й ніколи не чинив достатнього розбору ні у віршах, ні у прозі, й ніхто не казав, що несправедливість — це найбільше зло, яке лише може тримати в собі душа, а справедливість — найбільше благо. Якби всі ви від самого початку так казали й нас переконали б у цьому замолоду, нам не довелося б застерігати одне одного від несправедливих вчинків, кожен був би своїм власним охоронцем через побоювання, як би не стати сподвижником найбільшого зла, чинячи несправедливість».
Ось що, а може й більше того, сказав би Фрасімах — чи хтось інший — про справедливість і несправедливість, як мені здається, грубо спотворивши їхнє значення. Але я — мені нема чого від себе приховувати — палко бажаю почути від тебе спростування, через це я й говорю, докладаючи всіх зусиль. Так от ти своєю відповіддю покажи нам не лише, що справедливість краща за несправедливість, але і як впливає на людину присутність тієї чи іншої самої по собі — зло чи благо. Міркування про справедливість і несправедливість обходь стороною, як це й радив чинити Главкон. Адже якщо ти збережеш в обох випадках істинні міркування, а також долучиш до них хибні, то ми скажемо, що ти вихваляєш не справедливість, а її уявність, а твій осуд стосується не несправедливості, а лише думки про неї: виявиться, що ти спонукаєш несправедливу людину чинити потайки й погоджуєшся з Фрасімахом, що справедливість — це благо іншого, що вона годиться для дужчого, для котрого придатна й доцільна власна несправедливість, слабкий же не має потреби у справедливості. Оскільки ти визнав, що справедливість належить до найбільших благ, котрими варто володіти й заради наслідків, що витікають з цього, і ще більше заради них самих, — такими є зір, слух, розум, здоров’я й різні інші блага, справжні через саме своє походження, а не через думку людей, — ось цей бік справедливості ти можеш відзначити похвалою: скажи, що вона сама по собі допомагає людині, якщо вона її дотримується, а несправедливість — навпаки, шкодить. А можливість вихваляти те, що справедливість винагороджується грошима й славою, ти віддай іншим. Коли саме за це вихваляють справедливість і засуджують несправедливість, підносять славу й винагороди або ж засуджують їх, то від інших людей я ще можу це витерпіти, але від тебе ні — хіба що ти почнеш цього вимагати, — тому що ти все своє життя не досліджував нічого іншого крім цього. Так от, у своїй відповіді ти покажи нам не лише, що справедливість краща за несправедливість, але й який вплив має на людину присутність тієї чи іншої самих по собі — байдуже, чи приховано це від богів і людей, чи ні, — і чому одна з них — благо, а інша — зло.
Ці Адімантові слова мене тоді надзвичайно втішили, хоч я завжди захоплювався природними нахилами його і Главкона.
— Ви й справді сини свого уславленого батька, — сказав я, — і непоганий початок елегії, з котрою звернувся до вас прихильник Главкона, коли ви проявили себе в битві під Мегарою:

Славного Арістона божественний рід — його діти52.

Це друзі, на мою думку, добре. Стан, який ви відчуваєте, цілковито божественний, оскільки ви не дотримуєтеся погляду, ніби несправедливість краща за справедливість, і вже можете саме так про це говорити. Мені здається, що ви й справді не дотримуєтеся такого погляду. Роблю такий висновок через вашу поведінку, бо самим лише вашим словам я б не повірив. Але чим більше я вам вірю, тим дужче сумніваюся, що мені чинити, не знаю, як допомогти вам, я визнаю своє безсилля. Ознакою цього є для мене ось що: мої докази супроти Фрасімаха, котрі, як я гадав, вже довели, що справедливість краща за несправедливість, не були вами почуті. З іншого боку, я не можу не захищати свої погляди. Адже я боюся, що нечестиво бути присутнім на паплюженні справедливості, ухилятися від допомоги їй, поки ти ще дихаєш і маєш змогу сказати слово. Найкраще — вступитися за неї скільки вистачить сили. Адже Главкон і решта просили мене допомогти в будь-який спосіб і облишити розмисли, а навпаки, старанно дослідити, що таке справедливість і несправедливість, і як йдуть справи з їх справжньою користю. Я вже висловлював свою думку, що запропоноване нами дослідження — справа важлива, вона до снаги, як мені здається, лише людині з гострим зором. Ми не надто майстерні, я думаю, щоб чинити такі пошуки — це щось на кшталт того, щоб примусити людину з не дуже гострим зором читати здалеку дрібно написані літери. Аж раптом хтось докумекає, що ті самі літери бувають і більшими, десь у написі більшого розміру! Я гадаю, справжньою знахідкою була б можливість прочитати спершу велике, а далі з’ясувати й дрібне, якщо тільки це одне й те саме.
— Звичайно, — мовив Адімант, — але яку ж подібність бачиш ти у цьому, Сократе, з пошуками, що стосуються справедливості?
— Я дам тобі відповідь. Справедливість, вважаємо ми, буває властива окремій людині, але трапляється, що й цілій державі.
— Звичайно.
— Але ж держава більша за окрему людину?
— Набагато.

[Використання державного досвіду для пізнання особистої справедливості]

— Тож у тому, що є більшим, імовірно, й справедливість набуває більшого розміру і її легше там вивчати. Тому, якщо бажаєте, ми спершу розглянемо, що таке справедливість у державах, а тоді точнісінько так само розглянемо її в окремій людині, тобто примітимо в ідеї меншого подобу більшого.
— На мою думку, це гарна пропозиція.
— Якщо ми подумки уявимо собі державу, що виникає, ми, побачимо там паростки справедливості й несправедливості, чи не так?
— Мабуть, що так.
— Є надія, що за таких умов легше буде помітити те, що ми шукаємо.
— Звичайно.
— Тож треба, на мою думку, спробувати цього досягнути. Гадаю, що справ у нас ту буде більш ніж достатньо. Вирішуйте самі.

[Розподіл праці в ідеальній державі відповідно до потреб і природних нахилів] 

— Вже вирішено, — сказав Адімант.
— То починай.
— Держава, — сказав я, — з’являється, як я собі гадаю, коли кожен з нас не може задовільнити себе сам, бо потребує ще багато всього. Чи ти вважаєш, що суспільство виникає через щось інше?
— Ні, зовсім ні.
— Таким чином, кожна людина залучає то одну, то іншу для задоволення тієї чи тієї потреби. Маючи різноманітні потреби, різні люди збираються разом, щоб жити спільно й надавати допомогу одне одному: таке спільне поселення й починає називатися в нас державою, чи не так?
— Звісно, що так.
— Таким чином, вони дещо приділяють одне одному й дещо отримують, і кожен вважає, що так йому буде краще.
— Звичайно.
— Тож давай, — сказав я, — візьмемося подумки за побудову держави з самого початку. Як бачимо, її створюють наші потреби53.
— Жодних сумнівів.
— А перша й найбільша потреба — це здобування їжі для існування і життя.
— Безперечно.
— Друга потреба — помешкання, третя — одяг і так далі.
— Це правильно.
— Дивися ж, — сказав я, — яким чином держава може забезпечити себе всім цим: хтось буде землеробом, інший — будівельником, третій — ткачем, чи не так? І чи не додати нам до цього шевця і ще когось із тих, хто обслуговує наші тілесні потреби?
— Так, треба додати.
— Щонайменше, державі треба мати чотирьох або п’ятьох людей.
— Очевидно.
— То що ж? Чи повинен кожен з них виконувати свою роботу з розрахунком на всіх взагалі? Наприклад, землероб, хоча він і сам, повинен вирощувати хліб на чотирьох, витрачати учетверо більше часу й праці й наділяти інших тим, що він виробив, або ж, не турбуючись про них, він повинен виробляти лише четверту частину цього хліба лише для самого себе й витрачати на це лише четверту частину свого часу, а решту три його частини використати на побудову будинку, виготовлення одягу, взуття й не хвилюватися за інших, а виготовляти все власними зусиллями й лише для себе?
Мабуть, Сократе, — сказав Адімант, — перше буде легшим, ніж друге.
— Тут немає нічого дивного, присягаюся Зевсом. Я ще раніше звернув увагу на твої слова, що спершу люди народжуються не надто подібними одне на одного, їх природа буває різною, та й здібності до тієї чи іншої справи також. Хіба не так ти вважаєш?
— Саме так.
— То що ж? Хто працює краще — той, хто володіє багатьма уміннями, чи лише одним?
— Той, хто володіє одним.
— Зрозуміло, на мою думку, й те, що варто витратити час на якусь роботу, і нічого не вийде.
— Звичайно, зрозуміло.
— І на мою думку, жодна робота не захоче чекати, коли у робітника з’явиться дозвілля; навпаки, він неодмінно має слідкувати за роботою, а не виконувати її так, між іншим.
— Неодмінно.
— Тому можна зробити все в більшій кількості, краще й легше, якщо виконувати одну якусь роботу відповідно до своїх природних нахилів, і разом з тим вчасно, не відволікаючись на інші роботи54.
— Без сумніву.
— Так от, Адіманте, для забезпечення того, про що ми мали бесіду, знадобиться більше, ніж четверо членів держави. Адже землероб, імовірно, якщо потрібне гарне рало, і не сам він робитиме її для себе, або мотику й інший землеробський інструмент. Так само й будівничий — йому теж знадобиться багато чого. Таким самим чином і ткач, і швець.
— Це правда.
— Столяри, ковалі й різні такі майстри, якщо їх залучити до нашої маленької держави, зроблять її багатолюдною.
— І навіть дуже.
— Та все ж вона не буде надто великою, навіть якщо ми долучимо до них волопасів, вівчарів та інших пастухів, щоб у землеробів були воли для обробки землі, у будівничих разом із землеробами — тяглова худоба для перевезення вантажів, а у ткачів і шевців — шкіра і шерсть.
— Але ж немалою буде держава, де все це є.
— Але розташувати таку державу в місцевості, де не знадобиться ввезення, майже що неможливо.
— Неможливо.
— Отже, додатково знадобляться ще й люди для привозу того, що потрібно, з іншої країни.
— Знадобляться.
— Але такий посередник поїде порожнім, якщо він приїхав порожнім, тобто не привіз сюди нічого з того, що вимагалося звідтіля. Чи не так?
— На мою думку, так.
— Тут треба буде виробляти не тільки те, що потрібно для самих себе, але й усе те, що потрібно там, скільки б його не потребували.
— Так, це необхідно.
— Наша община потребуватиме якнайбільше землеробів і різних ремісників.
— Так, якнайбільше.
— І посередників для усілякого роду ввозу й вивозу. Адже це — купці. Хіба не так?
— Так.
— Отже, нам знадобляться й купці.
— Звичайно.
— А якщо це буде морська торгівля, то додатково знадобиться ще немало людей, котрі знають морську справу.
— Так, чималенько.
— То що ж? Як вони будуть всередині самої держави передавати одне одному все те, що виробляє кожен? Адже заради того ми й заснували державу, щоб люди спілкувалися між собою.
— Очевидно, вони продаватимуть і купуватимуть.
— З цього у нас виникає і ринок, і монета — знак обміну.
— Звичайно.
— Якщо землероб чи хтось інший з ремісників привезе на ринок те, що він виготовляє, але прийде не в той самий час із тими, кому треба вчинити з ним обмін, невже ж він, сидячи на ринку, гаятиме час, потрібний йому для роботи?
— Зовсім ні, адже знайдуться люди, котрі, дивлячись на це, запропонують йому свої послуги. У добре облаштованих містах це, мабуть, найслабші тілом і непридатні для жодної іншої роботи. Вони там, на ринку, лише на те й чекають, щоб за гроші придбати щось у тих, кому треба збути своє, і знову ж таки обміняти це на гроші з тими, кому дуже треба щось купити.
— Через цю потребу з’являються у нашому місті дрібні торгівці. Хба не назвемо ми так посередників із купівля й продажу, котрі засіли на ринку? А тих, хто мандрує містами, ми назвемо купцями.
— Звичайно.
— Бувають, я гадаю, ще й якісь інші посередники: їх духовне єство таке, що з ними не надто варто спілкуватися, але вони мають тілесну силу, достатню для важкої роботи. Вони продають нам свою силу й називають зарплатою ціну за цей винайм: саме тому, я думаю, їх називають найманцями. Чи не так?
— Звичайно, так.
— Для повноцінної держави, мабуть, потрібні й найманці.
— Мені здається, що так.
— То хіба не зросла в нас, Адіманте, держава вже настільки, що можна назвати її досконалою?
— Можливо.
— Де ж у ній місце для справедливості й несправедливості? У чому з того, що ми розбирали, вони виявляються?
— Особисто я, Сократе, цього не бачу. Хіба що у якомусь взаємному зв’язку цих самих явищ.
— Може бути, що ти маєш рацію. Треба це дослідити й не відступатися. Перш за все розглянемо спосіб життя людей, таким чином підготованих. Вони вироблятимуть хліб, вино, одяг, взуття, будуватимуть будинки, влітку переважно працюватимуть оголеними й без взуття, а взимку достатньо взутими й одягнутими. Харчуватимуться вони, виготовляючи собі крупу з ячменю й пшеничне борошно; крупу варитимуть, тісто міситимуть і випікатимуть з нього чудові булки й хліб, розкладаючи їх рядком на тростині або на чистому листі. Лежачи на підстилках, устелених листям тису й миртом, вони бенкетуватимуть, і самі й їхні діти, попиваючи вино, прикрашатимуть себе вінками й хвалитимуть богів, радісно спілкуючись одне з одним; при цьому остерігаючись бідності й війни, вони матимуть дітей не більше того, що дозволяють їм їхні статки.
На цьому Главкон перебив мене:
— Ти примушуєш цих людей пригощатися, очевидно, без будь-яких наїдків!
— Твоя правда, — сказав я, — геть забув, що у них будуть і наїдки. Зрозуміло, що у них буде й сіль, і оливки, й сир, і цибуля, і овочі, й вони готуватимуть якусь сільську юшку. Додамо їм ще й ласощів: смокви, горошок, боби; плоди миртового дерева й букові горіхи вони пектимуть на вогні й надміру запиватимуть вином. Так проживуть вони життя в мирі й злагоді й, сягнувши, з усією ймовірністю, глибокої старості, помруть, заповівши своїм нащадкам такий самий спосіб життя.
— Якби, Сократе, — заперечив Главкон, — влаштована тобою держава була заселена свиньми, то якої, окрім цієї, ти дав би їм їжі?
— Але що ж іще потрібно, Главконе?
— Те, що зазвичай прийнято: лежати на ложах, обідати за столом, їсти ті страви й ласощі, котрі мають нинішні люди — ось що, на мою думку, потрібно, щоб не страждати від бідності.
— Добре, — сказав я, — розумію. Ми, ймовірно, розглядаємо не лише державу, яка зароджується, але й державу, що живе в достатку. Можливо, це й непогано. Адже, вивчаючи й таку державу, ми, цілком можливо, помітимо, яким чином у державах виникає справедливість і несправедливість. Та держава, яку ми розглянули, уявляється мені справжньою, тобто здоровою. Якщо ви забажаєте, ніщо не завадить нам придивитися до держави, котрою лихоманить. Насправді, інших, мабуть, не задовільнить все це й такий простий спосіб життя — їм подай і ложа, й столи, й усіляке начиння, й наїдки, мазі й пахощі, а також гетер, смачні пироги, та щоб усього цього було побільше. Виходить, що необхідним слід вважати вже не те, про що ми говорили спочатку, — будинки, взуття, одяг, ні, подавай нам картини й прикраси, золото й слонову кістку: все це нам потрібно. Чи не так?
— Так.
— То чи не доведеться збільшити цю державу? Тієї, здорової держави вже не досить, її треба заповнити купою такого народу, присутність котрого в державі аж ніяк не є необхідністю: це, наприклад, різноманітні мисливці55, а також митці — їх багато з малюнками й фарбами, багато й у музичному мистецтві: поети та їхні виконавці, рапсоди, актори, хоревти, підрядники, майстри різного начиння, різноманітних виробів і жіночого вбрання. Знадобиться й більше посередників: хіба, на твою думку, не потрібні там будуть дитячі вчителі, годувальниці, вихователі, служниці, цирульники, а також кулінари й кухарі? Потрібні нам будуть і свинопаси. Цього не було в нас у початковій державі, бо там нічого такого не вимагалося. А у цій державі знадобиться й це, та й багато всілякої худоби, оскільки в їжу йже м’ясо. Чи не так?
— Звичайно.
— Потреба у лікарях буде в нас за такого способу життя набагато більша, ніж колись.
— Набагато більша.
— Та й країна, тоді достатня, щоб прогодувати населення, тепер стане замала. Чи як ми скажемо?
— Саме так.
— Отже, нам доведеться відрізати шмат від сусідньої країни, якщо ми маємо наміри мати вдосталь пасовиськ і сіножатей, а нашим сусідам, в свою чергу, захочеться відхопити частину від нашої держави, якщо вони теж візьмуться за нескінченне прирощування майна й перейдуть межі необхідного.
— Це цілком неминуче, Сократе.
— Внаслідок цього нам доведеться воювати, Главконе, чи як воно буде?
— Так, доведеться воювати.
— Поки ми ще нічого не казатимемо про те, чи несе за собою війна зло чи благо, скажемо лише, що ми збагнули походження війни — головне джерело особистих і суспільних нещасть, коли вона ведеться.
— Звичайно.
— Додатково, друже мій, доведеться збільшити нашу державу не на якусь дрібничку, а на ціле військо: воно виступить на захист усього надбання, на захист того, про що ми зараз говорили, й буде відбивати напад.
— Але як? Хіба ми самі до цього не здатні?
— Не здатні, якщо ти й усі ми правильно вирішили це питання, коли будували нашу уявну державу. Адже ми вирішили, якщо ти пам’ятаєш, що неможливо одній людині успішно опанувати багато мистецтв.
— Ти маєш рацію.
— То що ж? Хіба, на твою думку, військові дії не потребують мистецтва?
— І навіть дуже.
— Хіба треба більше хвилюватися за швацьке, ніж за військове мистецтво?
— У жодному разі.
— Щоб у нас йшла успішно швацька справа, ми заборонили шевцеві навіть намагатися стати землеробом, або ткачем, або будівничим; точнісінько так само й будь кому іншому ми доручили лише одну справу, до котрої він годиться згідно зі своїми природними нахилами: це він і робитиме все своє життя, не відволікаючись ні на що інше, й досягне успіху, якщо не згає час. А хіба не є важливим гарне виконання всього, що стосується військової справи? Чи вона настільки проста, що землероб, швець, будь-який інший ремісник може бути разом з тим і воїном? Пристойно грати в шашки чи в кості ніхто не навчиться, якщо не робив цього з дитинства, а грав так, поміж іншим. Невже ж варто лише взяти щит або іншу зброю й начепити військове спорядження — і зразу станеш спроможним битися, чи то в битві важким озброєнням, чи в якійсь іншій? Жодна зброя лише через те, що вона опинилася в чиїхось руках, нікого не зробить зразу майстром або атлетом і не буде користі, якщо людина не вміє з нею поводитися й недостатньо вправлялася.
— Інакше ця зброя була б безцінною!

[Роль стану воїнів у ідеальній державі]

— Отже, чим важливішою є військова справа, тим більше вона несумісна з іншими заняттями, — адже вона потребує майстерності й великої наполегливості.
— Гадаю, що це так.
— Для цієї справи треба мати відповідні природні нахили.
— Звичайно.
— Мабуть, якщо ми тільки зможемо, нашою справою було б вибрати тих, хто за своїми природними нахилами придатний для охорони держави.
— Звичайно, це наша справа.
— Присягаюся Зевсом, непростий предмет ми обрали для себе! Все ж, наскільки вистачить сил, не слід піддаватися страхові.
— Звісно, що не слід.
— Як, на твою думку, щодо охорони чи є відмінності між природними нахилами породистого пса і юнака, який має гарне походження?
— Про які властивості йдеться?
— І той і той повинні гостро сприймати, швидко переслідувати те, що помітять, і, якщо наздоженуть, сміливо битися.
— Все це справді потрібно.
— І щоб сміливо битися, треба бути мужнім.
— Як же інакше?
— А чи захоче бути мужнім той, у кого відсутній відчайдушний дух — чи то кінь, собака чи якась інша тварина? Хіба ти не помітив, який непереборний і непереможний відчайдушний дух: коли він є, будь-яка душа не боїться нічого й ні перед чим не відступає?
— Помітив.
— Отже, зрозуміло, якими мають бути тілесні властивості такого воїна.
— Так.
— Так само й душевні якості, тобто відчайдушний дух.
— І це зрозуміло.
— Однак, Главконе, якщо воїни такі за своєю природою, то чи не будуть вони лютими один до одного, і до інших співгромадян?
— Присягаюся Зевсом, на це важко відповісти.
— А поміж тим вони мають бути лагідними до своїх людей і грізними для ворога. В іншому випадку їм не доведеться чекати, щоб їх знищив хтось інший: вони самі вчинять це й згублять себе.
— Правда.
— То як нам бути? Де ми знайдемо норов і лагідний, і разом з тим відважний? Адже лагідний норов протилежний завзятості духу.
— Це очевидно.
— Якщо ж хтось не має ні того, ні іншого, він не може стати гарним воїном. Схоже, що ця вимога не може бути виконана, і, таким чином, бачимо, що гарним воїном стати неможливо.
— Мабуть, що так, — сказав Главкон.
Я потрапив в скрутне становищі й подумки перебирав сказане раніше.
— Ми, друже мій, — відзначив я, — справедливо дивуємося, тому що ми не дотрималися того образу, котрий самі й запропонували.
— Що ти маєш на увазі?
— Ми не здогадалися, що бувають характери, про які ми не подумали, а поміж тим вони поєднують ці протилежні властивості.
— Які ж це характери?
— Це помітно й у тварин, але краще за все в тих, кого ми порівняли з нашим воїном. Адже тобі відомо про породистих собак, що їх властивість — бути якомога лагіднішими з тими, до кого вони звикли й кого знають, але з незнайомцями — все навпаки.
— Знаю, звичайно.
— Отже, це можливо, й пошуки таких властивостей у воїна не суперечать природі.
— Очевидно, що ні.
— Чи не здається тобі, що майбутній воїн потребує ось ще чого: мало того, що він завзятий — він повинен ще за своєю природою прагнути до мудрості.
— Як це? Я не розумію.
— І цю рису ти так само помітиш у собак, що дуже дивно для тварини.
— Що саме?
— Побачивши незнайомця, собака лютує, хоча він ще нічим її не образив, а побачивши знайомого — лащиться, хоча він ніколи не зробив їй нічого доброго. Тебе це ніколи не дивувало?
— Я дотепер не надто звертав на це увагу, але зрозуміло, що собака поводить себе саме так.
— Ця властивість її природи є чудовою й навіть по-справжньому філософською.
— Як це так?
— А отак, що про дружність чи ворожість людини, котру вона бачить, собака робить висновок з того, чи знає вона її, чи ні. Хіба в цьому немає прагнення пізнавати, коли визначення близького, чи, навпаки, чужого робиться на підставі розуміння або, навпаки, нерозуміння?
— Цього не можна заперчити.
— Адже прагнення пізнавати й прагення до мудрості — це одне й те саме.
— Так, одне й те саме.
— Отже, ми сміливо можемо допустити те саме в людини: якщо вона буде лагідною зі своїми близькими й знайомими, отже, вона за своєю природою повинна мати прагнення до мудрості й пізнання.
— Припустімо це.
— Отже, бездоганний воїн держави буде в нас за своєю природою мати й прагнення до мудрості й прагнення пізнавати, а також буде прудким і дужим.
— Цілком правильно.
— Таким нехай і буде. Але як нам вирощувати й виховувати воїнів? Чи буде розгляд цього у нас сприяти тому, заради чого ми все й розглядаємо, тобто, чи помітимо ми, яким чином виникають в суспільстві справедливість і несправедливість? Хоч би нам не загубити мети нашої розмови й не зробити її надто розлогою.
На це Главконів брат відповів:
— Я принаймні очікую, що цей розгляд буде дуже доречним для нашої мети.
— Присягаюся Зевсом, любий Адіманте, — сказав я, — отже не варто припиняти цей розгляд, навіть якщо він виявиться довготривалим.
— Так, не варто.
— Тож давай, без поспіху, як це роблять розповідачі, візьмемося — нехай на словах — за виховання цих людей.
— Це необхідно зробити.

[Подвійне виховання воїнів — музичне й гімнастичне]

— Яким же буде виховання? Втім, важко винайти краще ніж те, яке впровадили з найдавніших часів. Для тіла — це гімнастичне виховання, а для душі — музичне56.
— Так, це правда.
— І виховання музичне передуватиме гімнастичному.
— А чом би й ні?
— Коли ти маєш на увазі музичне виховання, ти долучаєш до нього словесність, чи не так?
— Я — так.

[Два різновиди словесності: істинний і оманливий. Роль міфів у вихованні воїнів]

— Адже словесність має два різновиди: один істинний, а другий — оманливий?
— Так.
— І виховувати слід у обох, але спершу — в оманливому?
— Зовсім не збагну, про що це ти кажеш.
— Хіба ти не розумієш, що малим дітям ми спершу розповідаємо міфи? Це, власне кажучи, неправда, але є в них і істина. Маючи справу з дітьми, ми до міфів звертаємося раніше, ніж до гімнастичного виховання.
— Так, справді.
— Тому я й казав, що спершу треба братися за музичне виховання, а тоді вже за гімнастичне.
— Правильно.
— Хіба ти не знаєш, що в будь-якій справі найголовніше — це початок, особливо якщо це стосується чогось юного й тендітного. Саме в цьому віці закладаються й вкорінюються ті риси, які хтось захоче там прищепити.
— Цілком правильно.
— Хіба можемо ми так легко допустити, щоб діти слухали й сприймали єством будь-які міфи, вигадані будь-ким і котрі здебільшого суперечать тим думкам, які, на нашу думку, повинні мати вони, коли подорослішають?
— Ми цього в жодному разі не допустимо.
— Перш за все нам, імовірно, треба дивитися за творцями міфів: якщо їх витвір гарний, ми допустимо його, якщо ж ні — відхилимо. Ми вмовимо вихователів і матерів розповідати дітям лише визнані міфи, щоб за їх допомогою формувати душі дітей швидше, аніж їхні тіла — руками. А більшість міфів, які вони тепер розповідають, слід відхилити.
— Які саме?
— З більш значущих міфів ми зможемо робити висновки про дрібні: адже й великі, й дрібні повинні мати однакові особливості й однакову силу впливу. Чи ти не згоден?
— Згоден, але я не розумію, про які більш значущі міфи йде мова?
— Про ті, які розповідав Гесіод, Гомер та інші поети. Уклавши для людей оманливі легенди, вони стали їм їх розповідати, та й дотепер розповідають57.
— Які саме? І що ж у них такого поганого?
— Те, за що в першу чергу й насамперед варто дорікнути, особливо якщо чийсь вимисел є невдалим.
— Як це?
— Коли хтось говорить про богів і героїв, і негативно розповість про їхні особливості, це подібно до того, якби художник намалював зовсім несхожими тих, кого він хотів зобразити.
— Таке дорікання правильне, але як ми його розуміємо?
— Перш за все, найбільшу брехню про найвеличніше невдало вигадав той, хто сказав, нібито Уран зробив вчинок, згаданий Гесіодом, і нібито Кронос йому помстився. Про Кроносові ж справи і про муки, завдані йому сином, навіть якби це було так, я б не вважав за потрібне з такою легкістю розповідати тим, хто ще нерозумний і молодий, — набагато краще обходити це мовчанкою, а якщо й знадобиться комусь розповісти, то нехай лише деякі потайки вислухають це, принісши в жертву не порося, а велике й важкодоступне приношення, щоб лише зовсім небагатьом довелося вислухати розповідь58.
— Справді, розповідати про це важкувато.
— Та їх і не треба розповідати, Адіманте, у нашій державі. Не можна розповідати юному слухачеві, що, чинячи вкрай несправедливо, він не робить нічого особливого, навіть якщо він будь-яким чином карає свого батька, який вчинив злочин, і що він просто чинить те саме, що й перші, найбільші боги.
— Присягаюся Зевсом, мені й самому здається, що не годиться казати про це.
— І взагалі про те, як боги воюють з богами, інтригують, б’ються — та це й неправда; адже ті, кому належить стояти в нас на сторожі держави, повинні вважати найбільшою ганьбою, якщо так легко виникає взаємна ворожнеча. Зовсім не слід викладати й змальовувати битви гігантів і всілякі різні численні чвари богів і героїв з їхніми родичами й близькими — навпаки, якщо ми маємо намір утвердити переконання, що ніколи ніхто з громадян не відчував ворожості до іншого і що це було б нечестивим, то саме про це й варто було б частіше розповідати дітям і дідам і бабусям, та й потім, коли діти виростуть; і поетів треба змусити не ухилятися від цього в своїй творчості. А про те, що на Геру наклав кайдани її син Гефест, котрого скинув з Олімпу його батько, котрий прагнув захистити дружину, яка зазнавала побиття, або про битви богів, вигадані Гомером, — такі розповіді неприпустимі і нашій державі, байдуже, чи їх вигадали з натяком чи без нього59. Дитина не в змозі вгадати, де міститься алегорія, а де ні, й міркування, засвоєні ним у такому ранньому віці, зазвичай стають невиправними й незмінними. Ось чому, мабуть, перш за все треба домагатися, щоб перші почуті дітьми міфи, турботливо були спрямовані на доброчесність.
— Це має свої підстави. Але якщо хтось і про це запитає нас, що це за міфи і про що вони, на які міфи могли б ми вказати?
— Адіманте, — сказав я, — ми з тобою зараз не поети, а засновники держави. Нам не потрібно самим створювати міфи — нам достатньо знати, яким и мають бути головні риси поетичної творчості, й не допускати їхнього спотворення.
— Правильно. Але ось це — головні риси, які вони у вченні про богів?
— Та хоча б і так: який бог, таким його завжди й треба зображувати, чи його вивели в епічній поезії, в мелічній або в трагедії.
— Добре, так з ним і вчинимо.
— Хіба бог не благий по суті й хіба не це нам треба про нього стверджувати?
— Як же інакше?
— Але ж жодне благо не чинить шкоди, хіба ні?
— На мою думку, так.
— А те, що воно не чинить шкоди, хіба чинить якесь зло?
— Також ні.
— А те, що не чинить жодного зла, не може бути й причиною якогось зла?
— Але як же це могло б бути?
— То що ж? Благо корисне?
— Так.
— Отже, воно — причина правильного способу дій?
— Так.
— Отже, благо — причина не всіляких вчинків, а лише правильних? Воно невинне у злі.
— Безумовно.
— Отже, й бог, оскільки він благий, не може бути причиною всього всупереч твердженню більшості. Він причина лише дечого для людей, а багато в чому він не винен: адже в нас набагато менше гарного, ніж поганого. Причиною блага не можна вважати нікого іншого, але для зла треба шукати якісь інші причини, тільки не бога.
— Мені здається, ти маєш рацію.
— Отже, не можна прийняти цей обман Гомера чи іншого поета стосовно богів: Гомер бездумно помиляється, коли каже, що дві великих амфори

В Зевсовому домі великому
Повні дарів щасливих — одна, а друга — нещасливих,
І кому Зевс дає порівну з них, той
У житті своєму поперемінно то лихо знаходить, то радість,
А кому окремо дає, тільки з другої, то
Шалений голод жене його землею благословенною60.
Також невірно, ніби Зевс у нас ділить
Благо, але також і зло разом з тим61
Ми не схвалимо, якщо хтось скаже, що Афіна і Зевс спонукали
Пандара порушити клятви й угоди62.

Те ж саме й стосовно битви богів і їхні чвари, викликані Фемідою й Зевсом63. Знову ж таки не можна дозволяти юнакам слухати те, що каже Есхіл:

Причину смертним бог народить,
Коли чийсь дім замислить вбити64.

Якщо у якомусь творі трапляться такі ямбічні вірші й будуть зображені страждання Ніоби чи Пелопідів65, чи події Троянської війни, чи щось подібне, то слід або не визнавати все це справою божою, або, якщо це справа божа, відкрити тут приблизно той сенс, котрий ми зараз шукаємо, й стверджувати, що бог чинить лише благе й справедливе, а покарання, що очікує на цих людей, піде їм на користь. Але не можна дозволити стверджувати поетові, нібито вони бідують від покарання, і благо, і покарання, що падає на цих людей, йдуть їм на користь. Але не можна дозволити стверджувати поету, нібито вони бідують від покарання, а той, від кого це залежить — бог. Проте, якби поети сказали, що люди ці потребували покарання й що бідують лише лихі, з тих, що зазнають покарання, але отримують таким чином користь від бога, це можна допустити. Але коли кажуть, що бог, будучи благим, стає для когось джерелом лиха, з цим усіляко треба боротися: ніхто — ні юнак, ні дорослий, якщо він прагне до законності у своїй державі, — не повинен ані казати про це, ані слухати в віршовому чи прозовому викладі, тому що таке твердження є нечестивим і не дає користі нам, містить у самому собі непогодженість.
— Я голосую разом з тобою за цей закон — він мені подобається.
— Це був би один із законів і одне з передбачень стосовно богів: згідно з ним і у промовах, і у поетичних творах слід стверджувати, що бог — причина не всього, а тільки блага.
— Це цілком задовільняє.
— А як стосовно другого закону? Хіба, на твою думку, бог — чарівник і ніби навмисне з’являється то в одному, то в іншому образі: то він сам змінюється й набуває замість свого образу різні інші форми, то лише вводить нас в оману й змушує нас думати про себе іноді одне, а іноді інше? Чи бог є щось просте й він майже не виходить за межі своєї форми?
— Я не можу так зразу на це відповісти.
— А на це: якщо щось виходить за межі своєї форми, то чи необхідно, щоб воно змінювалося або саме по собі, або під впливом чогось іншого?
— Необхідно.
— Але те, що знаходиться в найкращому стані, менш за все змінюється під впливом іншого. Хіба, наприклад, не менш за все змінюється здорове й стльне тіло під впливом їжі, пиття, праці? Чи будь-яка рослина — під впливом сонячного тепла, вітру і т. ін.?
— Звичайно, менше за все.
— І душу — принаймні наймужнішу й розумну — всього менше засмутить і змінить якийсь зовнішній вплив.
— Так.
— І навіть усілякі складні речі — начиння, будівлі, одяг, якщо вони добре зроблені й утримуються як слід, на тій же підставі менш за все змінюються під впливом часу й інших чинників.
— Це так.
— Все, що добре від природи чи завдяки мистецтву, а також завдяки тому й другому, менш за все зазнає змін під впливом іншого.
— Очевидно.
— Але ж бог і все, що з ним пов’язано, це найкраще у всіх випадках.
— Звичайно.
— З цієї ж причини бог менш за все повинен набувати різноманітних форм.
— Саме так: менш за все.
— Хіба що він сам себе перетворює й змінює?
— Очевидно, якщо лише він змінюється.
— Чи перетворює він себе на щось краще й прекрасніше чи на щось гірше й потворніше?
— Неминуче, що на гірше, якщо лише він зміниться. Адже ми не скажемо, що бог відчувє брак краси й доброчесності.
— Ти цілковито маєш рацію. Але оскільки це так, чи вважаєш ти, Адіманте, що хтось, бог або людина, добровільно зробить себе гіршим з будь-якого погляду?
— Це неможливо.
— Отже, неможливо й те, щоб бог забажав змінити самого себе; але, очевидно, кожен з богів, який вищою мірою прекрасний і надзвичайний — наскільки лише це можливо, — перебуває всього лиш у своїй звичайній формі.
— На мою думку, це цілковито необхідно.
— Тож нехай ніхто з поетів, друже мій, не розповідає нам, неначе

Боги нерідко, набувши образу людей чужоземних,
Входять в чужі помешкання66…

І нехай ніхто не наговорює на Протея й Фетіду67, і в трагедіях та різних інших творах нехай не показують Геру, яка перетворилася на жрицю, що збирає милостиню для

Інаха дітей життєдайних — синів Аргосця річкового68,

та й нехай взагалі не вигадують такої брехні. Своєю чергою й матері не повинні, навіть якщо повірять їм, лякати дітей базіканням, нібито якісь боги вештаються ночами у вигляді різних зайд — це наклеп на богів, та й діти робляться від того боязкими.
— Так, цього не можна допускати.
— Отже, боги самі не змінюються. Але може, вони чаклунством вводять нас в оману, навіюючи нам уявлення про різні свої личини?
— Можливо.
— Що ж? Чи захоче бог обманювати, виставляючи перед нами — чи то на словах, чи то на ділі — всього лиш привид?
— Не знаю.
— Ти не знаєш, що справжній обман — якщо можна так висловитися — ненавидять усі боги й люди?!
— Як, як ти можеш таке казати?
— Так, що стосовно найважливішого для себе й найважливіших предметів ніхто не захоче нікого добровільно вводити в оману чи обманюватися сам — тут будь-хто більше за все остерігається омани.
— Я все ще не розумію.
— Ти гадаєш, я висловлюю щось особливе? Я кажу лише, що вводити свою душу в оману стосовно дійсності, залишати її обманутою й самому бути невігласом і просякнутим неправдою — це неприйнятно ні для кого: тут для всіх є вкрай ненависною брехня.
— І навіть дуже.
— Так от те, про що я щойно сказав, можна з цілковитим правом назвати справжнім обманом: це невігластво, що вкоренилося в душі, властиве людині, введеній в оману. А словесна омана — це вже відтворення душевного стану, наступне його відображення, і саме це вже не буде оманою без домішок у чистому вигляді. Хіба не так?
— Звісно, що так.
— Справжній обман ненависний не лише богам, але й людям.
— На мою думку, так.
— То що ж? Чи словесний обман буває інколи для чогось і корисним, може й не варто його ненавидіти? Наприклад, стосовно ворога і так званим друзів? Якщо в шаленстві чи безумстві вони спробують вчинити щось погане, чи не буде обман корисним засобом, щоб втримати їх? Та й у тих переказах, про котрі ми щойно розмовляли, чи не робили ми обман корисним, коли якомога дужче уподібнювали його істині, оскільки нам невідомо, як це все було насправді в давнину69?
— Звичайно, все це так.
— Але стосовно чого з цих двох чинників обман міг би бути корисним богові? Можливо, не маючи відомостей про давні часи, він обманює через уподібнення?
— Це було б просто смішно.
— Отже, в богові живе оманливий поет.
— На мою думку, так.
— А чи став би бог обманювати через страх перед ворогами?
— Цього ніяк не може бути.
— А через нерозумність чи божевілля своїх близьких?
— Жоден нерозумний або помішаний не милий богу.
— Отже, нема нічого, заради чого він став би обманювати.
— Нічого.
— Отже, будь-якому божественному прояву брехня не властива.
— Цілковито не властива.
— Отже, бог — це, звичайно, щось просте й правдиве і у справах, і у словах; він і сам не змінюється й інших не вводить в оману ні на словах, ні через знамення — ні насправді, ні уві сні.
— Мені й самому це стає зрозумілим із твоєї розповіді.
— Отже, ти погоджуєшся, що обов’язковим і для розмірковувань і для творчості, якщо вони стосуються богів, буде в нас оцей другий зразок: боги не чаклуни, щоб змінювати свій вигляд і вводити нас в оману словом чи ділом.
— Згоден.
— Отже, ми багато схвалюємо у Гомера, проте, не схвалюємо того сновидіння, котре Зевс напустив на Агамемнона70; не схвалюємо ми й того місця в Есхіла, де Фетіда каже, що Аполлон співав на її весіллі й пророчив їй щастя в дітях:

Хвороби оминуть їх, довгим буде вік —
Твоя доля, казав він, для богів дорога.
Такою піснею він вітав мене.
Сподівалась я, що брехня чужа вустам його
Божественним і Феба віщуванням.
Так співав він сам, і був він на бенкеті,
Сам так сказав і сам же він убивцею став
Мені сина мого71.

Коли хтось стане казати такі речі про богів, він викличе в нас обурення, ми не дамо йому хор і не дозволимо вчителям користуватися такими творами для виховання юнацтва, бо воїни повинні в нас бути благочестивими й божественними, наскільки це людині до снаги.
— Я цілком згоден з цими пропозиціями й готовий використовувати їх як закони.

Книга третя


[Роль поезії у вихованні воїнів]

— Отже, що стосується богів, — сказав я, — то справа піде в нас приблизно таким чином: до всього цього повинні зразу ж, змалку прислухатися — або, навпаки, не прислухатися — ті, хто має намір шанувати своїх богів і своїх батьків і не применшуватиме значення дружби між людьми.
— І я вважаю, — сказав Адімант, — що у цьому ми посідаємо правильну позицію.
— То що ж? Якщо вони повинні бути мужніми, хіба не варто їх ознайомити з усім цим — з тим, що дозволить їм анітрохи не боятися смерті? Хіба, ти вважаєш, може стати мужнім той, кому властивий подібний страх?
— Присягаюся Зевсом, на мою думку, ні.
— Що ж? Хто вважає Аїд справжнім, і разом з тим жахливим, хіба буде йому чужим страх смерті й хіба віддасть він перевагу смерті в бою перед поразкою й рабством?
— Ніколи.
— Нам потрібно, як бачимо, подумати й про такі міфи й вимагати від тих, хто береться їх висловлювати, щоб вони не засуджували все те, що в Аїді, а швидше хвалили: адже у своєму засудженні вони помиляються, та й нема користі у цьому для майбутніх воїнів72.
— Так, це треба буде зробити.
— То викреслимо ж починаючи з першого вірша все на зразок цього:

Краще б хотів я живим, як поденник працюючи в полі,
Службою в бідного рільника хліб здобувати свій,
Аніж тут над бездушними мертвими царювати, мертвий73;

а також:

І помешкань його б не відкрив і безсмертним і смертним,
Похмурих, жахливих, котрих бояться й самі боги74;

або:

Боги! Та істинно є і а Аїдовім царстві підземному
Людський дух і образ, та він безтілесний75;

а також:

Він один лиш із розумом, всі інші божевільними тінями віють76;

або:

Тихо душа, що з тіла злетіла, йде вниз до Аїда,
Скаржачись на жереб сумний, лишаючи міцність і юність77;

а також:

…душа78, мов хмарка диму, крізь землю
З плачем пішла…79

Або ж:

Мов кажани, у надрах печери глибокої
До стін ланцюгами прикуті, — якщо одна, відірвавшись,
Впаде на землю зі скелі, плачучи й безладно пурхаючи;
Так із вереском, полетіли80…

Ми перепрошуємо в Гомера й решти поетів — нехай вони не гніваються, якщо ми викреслимо ці й подібні до них вірші, і не через те, що вони непоетичні й неприємні для більшості слухачів, ні, навпаки: чим вони поетичніші, тим менше варто їх слухати й дітям і дорослим, оскільки людині треба бути вільною й дужче смерті боятися рабства.
— Цілком вірно.
— Крім того, слід відкинути й усі пов’язані з цим страшні й жахливі визначення — «Кокіт», «Стикс», «покійники», «померлі» й таке інше, від чого у всіх слухачів волосся ворушиться на голові81. Можливо, все це годиться для якоїсь іншої мети, але ми турбуємося про наших воїнів, аби лиш вони не зробилися в нас від таких потрясінь надто збудженими й чутливими.
— І правильно хвилюємося.
— Отже, це треба відкинути.
— Так.
— І треба давати інший, протилежний зразок для поетичного відтворення?
— Очевидно.
— Отже, ми позбудемося82 плачів й жалісних вигуків уславлених героїв?
— Це необхідно, якщо дотримуватися сказаного раніше.
— Поглянь, — сказав я, — чи правильно ми робимо, позбуваючись таких речей, чи ні. Ми стверджуємо, що достойна людина не вважає чимось жахливим смерть іншої, теж достойної людини, навіть якщо це був її товариш.
— Так, ми це стверджуємо.
— Отже, вона не буде скаржитися, наче ту спіткало щось жахливе.
— Звичайно, не буде.
— Але ми кажемо також, що така людина більше за будь кого тяжіє сама до себе, проживаючи достойне життя, на відміну від усіх інших мало потребує когось іще.
— Це так.
— Отже, для неї зовсім не страшно позбутися сина чи брата, чи майна, чи чогось іншого, схожого на це.
— Зовсім не страшно.
— Отже, вона зовсім не скаржитиметься і з великою лагідністю перенесе нещастя, що її спіткало.
— З якнайбільшою.
— Отже, ми правильно скасували для уславлених героїв плачі, залишивши їх для жінок, та й то для несерйозних, та й хіба що для нікчемних чоловіків. Таким чином, неприйнятним вважали б використовувати це ті, кого ми, як було сказано, виховуємо для охорони країни.
— Правильно.
— І знову ми попросимо Гомера й решту поетів не змушувати Ахілла, адже він син богині, «то на хребет… то на бік» лягати, «то долілиць обертатись», або щоб він, «наостанок кинувши ложе, берегом моря ходив… у зажурі» й «швидко в обидві… руки вхопивши нечистого попелу, голову… ним посипав»83. Та й з іншого приводу нехай він не плаче й не журиться, як це часто вигадує Гомер; і нехай би Пріам, оскільки він став близьким до богів,

По грязюці повзаючи благав,
Називав на імення кожного мужа84.

А ще дужче ми попросимо Гомера не змушувати богів журитися й вимовляти:
«Лихо мені бідолашній, лихо нещасній, що породила героя»85.
Якщо ж взагалі не можна так зображувати богів, то яке ж нахабство треба мати, щоб змалювати найбільшого з богів таким несхожим на себе, що він каже:

«Лихо! Доброго мужа, що женуть його навколо міста
Бачать очі мої, і біль пронизує моє серце»86;

Або:

«Лихо! Я бачу, що Сарпедону, для мене найдорожчому з-поміж смертних,
Нині судилось загинути від Патрокла руки!»87

Якщо наші юнаки, дорогий Адіманте, всерйоз сприймуть такі розповіді й не засміють їх як щось недостойне, то навряд чи якась проста людина вважатиме нижчим за свою гідність і дорікатиме собі у тому, якщо їй заманеться сказати чи вчинити щось подібне, — навпаки, вона без будь-якого сорому і з найменшого приводу буде співати плачі й скаржитиметься.
— Цілковита правда.
— Цього не повинно бути, як щойно ми з’ясували у нашому розмірковуванні, на котре й мусимо покладатися, поки нам не наведуть інших, кращих доказів.
— Згоден.
— Але наші юнаки не повинні також бути й надмірно веселими: майже завжди приступ сильного сміху змінюється на цілковито протилежний настрій.
— Так, мені так здається.
— Отже, не можна допускати, щоб зображували, як сміх опановує достойних людей і менш за все богів.
— Так, саме цього менш за все.
— Отже, ми не допустимо й таких Гомерових висловів про богів:

Сміх невимовний возвели блаженні мешканці неба,
Бачать, як з келихом дибає Гефест у покоях навколо88.

— Цього, як ти сказав, не можна допускати.
— Так, якщо тебе цікавить моя думка, цього справді не можна допускати.
— Адже треба високо нести істину. Якщо ми правильно недавно сказали, що для богів обман по суті не приносить користі, то людям він користь приносить як лікувальний засіб, зрозуміло, що такий засіб треба надати лікарям, а некомпетентні люди не повинні ні до чого торкатися.
— Так, це зрозуміло.
— Вже кому-кому, а керівникам держави належить застосовувати обман як проти ворога, так і заради своїх громадян — для користі своєї держави, але для всім іншим її не можна застосовувати89. Якщо приватна особа буде брехати таким правителям, ми вважатимемо це таким самим — і навіть гіршим — злочином, ніж брехня хворого лікареві, або коли той, хто робить гімнастичні вправи, не каже правди вчителеві про стан свого тіла, чи коли весляр повідомляє керманичеві про човен і веслярів не те, що відбувається насправді з ним та іншими веслярами.
— Цілком правильно.
— Отже, якщо правитель упіймає на брехні якогось громадянина з-поміж тих,

хто потрібен для справи:
Чи пророків, чи лікарів, чи митців-будівничих…90

він покарає його через те, що той вводить згубну звичку, яка перекидає державу, мов корабель.
— Особливо коли слова закінчуються справами.
— Далі. Хіба нашим юнакам не потрібна буде розважливість?
— Як це — не потрібна?
— А розважливість проявляється в першу чергу у тому, щоб не лише підкорятися владикам, але й самому бути владикою задоволень, котрі нам дають їжа, пиття й утіхи кохання.
— Я гадаю, що так.
— Я думаю, ми визнаємо вдалим те, що у Гомера каже Діомед:

Мовчки стій91, моєї слухай поради92,
А також вірші, близькі за змістом:
Силою сповнені, наближались ахейці,
Мовчки йшли, вождів боячись своїх…93

Схвалимо й ми усе, що подібне до цього.
— Прекрасно.
— Ну, а ось це:

Пияк жалюгідний з очима собаки й оленячим серцем!94

Й наступні за цим вірші — хіба вони гарні? Та й взагалі чи гарно, якщо хтось з-поміж простих людей дозволить собі на словах або у віршах таке хлоп’ячість стосовно правителів?
— Ні, це зовсім недобре.
— Я вважаю, буде не на користь юнацькій розважливості, якщо вони стануть про це слухати. Втім, такі речі можуть принести задоволення, у цьому немає нічого дивного. Чи як тобі здається?
— Саме так.
— То й що ж? Зображувати в своїх віршах мудру людину, котра каже, що їй видається прекрасним, коли

Сидять за столами, й хлібом і м’ясом
Щедро заставленими… із кратера живильний напій
Ллє чашник і в келихах спінених його розносить…95

Чи годиться, на твою думку, для розвитку стриманості слухати про це юнакові? Або ось це:

Але вмерти голодною смертю нам ненависно96,

чи зображувати Зевса так, нібито коли решта богів і людей позасинали й лише один він не спав, через пристрасну любовну жагу просто забув про все, що задумав, і від вигляду Гери настільки був вражений хіттю, що не захотів навіть зайти до опочивальні, але наважився тут таки, на землі, поєднатися з нею, визнаючи, що пристрасть охопила його з такою силою, як не бувало ніколи навіть за першої їхньої зустрічі «від любих батьків крадькома»97. Точнісінько з цієї ж причини Арес і Афродіта були скуті разом Гефестом98.
— Присягаюся Зевсом, все це не видається мені відповідним.
— Зате приклади стійкості в усьому, котрі показують і згадують уславлені люди, слід і бачити, і чути, хоча б ось це:
В груди він вдарив себе і мовив99 до серця:

Серце, змирися: ти найгірше мало силу стерпіти100.

— Цілком правильно.
— Не можна також дозволити нашим вихованцям бути хабарниками й користолюбцями.
— У жодному разі.
— Не можна, щоб вони слухали, як оспівується, що

Всім дари приносять задоволення — і богам і царям найвеличнішим101.

Не можна похвалити й Фенікса, Ахіллового вихователя, котрий нібито й мав рацію, коли радив Ахіллу прийняти подарунки й допомогти ахейцям, якщо ж не буде подарунків, не відступатися від свого гніву102. Не погодимося ми також із усім тим, що недостойне Ахілла, — наприклад, коли кажуть, нібито він був настільки користолюбним, що взяв дари від Агамемнона103, або, знову ж таки за викуп, віддав тіло мерця, а інакше не захотів би цього зробити104.
— Такі вчинки не заслуговують на схвалення.
— Оскільки це Гомер, я не наважуюся сказати, що навіть нечестиво зображувати так Ахілла й вірити, коли це стверджується іншими поетами. Та знову ж таки ось що Ахілл каже Аполлону:
Так, обманув ти мене, зловредніший ти поміж богами!
Я помстився б тобі, коли б це можливим для мене було!105
Навіть потокові — а це ж бог — Ахілл не скорився106 й готовий був битися з ним. І знову ж таки про свої кучері, присвячені іншому потокові, Сперхею, Ахілл сказав:

Хоробрий Патрокл забере Ахіллесові кучері з собою107,

А Патрокл вже тоді був мертвий. Неможливо повірити, щоб Ахілл вчинив це. Знову ж таки, розповіді, начебто Ахілл тягнув Гектора навколо Патроклової могили108, нібито він убивав полонених109 для поховального вогнища — все це, скажемо ми, неправда. Ми не допустимо, щоб наші юнаки вірили, нібито Ахілл, син богині й Пелея — вельми розважливої людини й до того ж Зевсового онука110, — Ахілл, вихований премудрим Хіроном111, настільки був сповнений сум’яття, що поєднав у собі дві протилежні одна одній хвороби, — ницість разом з користолюбством, а з іншого боку, нехтування богами й людьми.
— Ти маєш рацію.
— Ми у жодному разі не повіримо й не допустимо розповідей, нібито Тесей, син Посейдона, й Піріфой, син Зевса, чинили підприємливі й підступні пограбування112, та й узагалі нібито хтось із синів бога або героїв чинив жахливі, нечестиві справи, котрі їм тепер хибно приписують. Мало того: ми примусимо поетів стверджувати, що або ці вчинки були здійснені зовсім іншими особами, або, навіть якщо й ними, то що вони не є дітьми богів; розповідати ж всупереч і тому й іншому не можна. Нехай і не намагаються в нас закласти в юнаків переконання, нібито боги породжують зло й нібито герої анітрохи не кращі за людей. Як ми й казали раніше113, це нечестиво й неправильно — адже ми вже довели, що боги не можуть породжувати зло.
— Поза сумнівом.
— І навіть слухати про це шкідливо: будь-хто стане тоді вибачати в собі зло, переконаний, що такі справи чинили й чинитимуть

ті, хто родич богам,
і ті, хто близький до Зевса; поміж Ідейських гір
височить там жертовник їх батька Зевса.
не збідниться в них геніїв, їхніх предків, кров114.

А тому нам час припинити розповідати ці міфи, щоб вони не зродили в наших юнаках схильності до гріховності.
— Цілком правильно.
— Який же ще різновид творчості залишився в нас для визначачення того, про що варто казати й про що не варто? Що треба казати про богів, а також про геніїв, героїв і про тих, хто в Аїді, вже сказано.
— Цілком.
— Чи не про людей нам лишилося сказати?
— Очевидно.
— Проте, мій друже, поки що ми не можемо це зупинити.
— Чому?
— Та у тому випадку, я думаю, нам доведеться сказати, що й поети, і ті, хто пише прозою, значною мірою неправильно розуміються на людях; вони вважають, нібито несправедливі люди частіше за все бувають щасливими, а справедливі — нещасними; нібито чинити несправедливо є доцільним, аби лиш ніхто про це не знав, і що справедливість — це благо для іншої людини, а для її носія вона — покарання115. Такі висловлювання ми заборонимо й накажемо і в піснях, і в переказах викладати якраз навпаки. Чи, на твою думку, не так?
— Ні, так, я впевнений у цьому.
— Якщо ти згоден з тим, що я маю рацію, я вважатиму, що ти згоден і з нашими попередніми міркуваннями.
— Твоє припущення правильне.
— Що висловлювання стосовно людей і не повинні бути такими, ми встановимо тоді, коли з’ясуємо, що таке справедливість і яка природна користь від неї для того, хто її дотримується, байдуже, чи вважають люди його справедливим чи ні.
— Цілком правильно.

[Способи вираження, або стилі поетичного мистецтва]

— На цьому закінчимо з творчістю. Тепер, як я думаю, треба придивитися до способів вираження — тоді у нас вийде повний огляд і того, про що, і того, як слід говорити.
Раптом Адімант сказав:
— Не розумію я твоїх слів.
— Проте, ти мусиш, — сказав я. — Мабуть, ось так ти зрозумієш краще: все, про що б не казали співці і поети, поділяється на розповіді про минуле, теперішнє, або про майбутнє, чи не так?
— Як же по іншому?
— Чи не правда, що це роблять шляхом простого переказу або через наслідування, або й того й того разом116?
— Мені треба ще краще це зрозуміти.
— Мабуть я кумедний і недолугий вчитель. Так от, наче той, хто не вміє викладати, я візьму не всі в цілому, а який небудь конкретний приклад і на ньому спробую пояснити, чого я хочу. Скажи но мені, чи ти знаєш початок «Іліади», де поет говорить про те, як Хрис просив Агамемнона відпустити його доньку, як той розгнівався і як Хрис, не домігшись свого, благав бога помститися ахейцям117?
— Так, мені це відомо.
— То ти знаєш, що віршами на закінчення:

Благав переконливо він всіх ахеян
Найдужче ж Атридів могутніх, основу ахейської раті118,

говорить лише поет і не намагається спрямувати нашу думку в інший бік, переконуючи, нібито тут говорить хтось інший, а не він сам. А після цього він каже так, нібито він і є сам Хріс, і намагається за можливості примусити нас уявити, що це говорить не Гомер, а тарий жрець119. І всю решту розповіді він провадить, мабуть, таким самим чином, чи то подія в Іліоні, на Ітаці чи в інших змальованих у «Одіссеї» місцях120.
— Звичайно.
— Отже, і коли він наводить чужі промови, і коли в проміжках між ними виступає від свого імені, це все одно буде розповідь?
— Як же інакше?
— Але коли він наводить якусь промову від чужого імені, хіба ми не кажемо, що він робить свою мову якомога більш схожою на мову того, про чий виступ він нас попередив?
— Так, ми кажемо так.
— А уподібнитися іншій людині — голосом або подобою — хіба не означає наслідувати того, кому ти уподібнюєшся?
— То й що ж?
— У такому випадку, мабуть, і Гомер, і решта поетів ведуть розповідь за допомогою наслідування.
— Звичайно.
— Якби поет ніде не приховував себе, уся його творчість і розповідь виявилися б непридатними для наслідування. А щоб ти не сказав, що знову не розумієш, я поясню, як це може статися. Якби, сказавши, що прийшов Хріс, приніс викуп за доньку й благав ахейців, а особливо царів, Гомер продовжив би потім свою розповідь все ще як Гомер, а не вів мову так, ніби він став Хрісом, ти розумієш, що це було б не наслідування, а проста розповідь. І була б вона у такому вигляді (я перекажу не віршами, адже я далекий від поезії): «Прийшов жрець і почав молитися, щоб боги дали їм, взявши Трою, залишитися самим неушкодженими і щоб ахейці, посоромившись бога, повернули йому доньку за викуп; коли він це сказав, всі інші вшанували його й погодилися, але Агамемнон розгнівався й наказав йому негайно йти геть і ніколи більше не приходити, інакше не захистить жерця ні патериця, ні божий вінок. А про його доньку сказав, що, перш ніж відпустить її, вона постаріє з ним в Аргосі. Він звелів жерцеві йти геть і не дратувати його, якщо той хоче повернутися додому неушкодженим. Коли старий почув це, він злякався й мовчки пішов геть, а вийшовши з табору, став палко молитися Аполлонові, закликав до нього всіма його іменами й вимогливо нагадав йому про свої, вчинені колись йому на догоду дарунки — і для побудови храмів, і для священних жертвоприношень. Як оплату за це він просив, щоб Аполлон помстився за ці сльози ахейцям своїми стрілами». Ось якою, друже мій, буває проста розповідь, без наслідування121.
— Розумію.
— Тепер тобі зрозуміло, що може бути й протилежне цьому: варто лише вилучити те, що каже поет від себе в проміжках між промовами, й залишити лише обмін словами.
— І це розумію — так буває в трагедіях.
— Ти дуже правильно вхопив мою думку, і я думаю, що тепер я вже розтлумачив тобі те, що раніше не міг, а саме: один рід поезії й міфотворчості весь цілком складається з наслідування — це, як ти кажеш, трагедія й комедія; другий рід складається з висловлювань самого поета — це ти можеш знайти переважно в дифірамбах; а у епічній поезії й у багатьох інших видах — обидва цих прийоми, якщо ти мене зрозумів.
— Намагаюся зрозуміти, про що ти тоді хотів сказати.
— І пригадай, про що ми вели бесіду перед тим: про що йдеться в поезії — вже було вказано, але треба розглянути ще і яким чином про це йде мова.
— Я пам’ятаю.
— Саме про це я й сказав, що нам треба домовитися, чи дозволити нам наслідування в поетичних творах чи лише в деяких дозволяти, а в інших — ні, і в яких саме, чи вже зовсім скасувати наслідування.
— Здогадуюся, якої ти про себе думки на рахунок того, чи допускати нам трагедію й комедію в нашу державу чи ні.
— Можливо, — сказав я, — але, може бути, я не обмежуся цим, я поки що не знаю: куди слово понесе нас, як подув вітру, в той бік слід рухатися.
— Чудово сказано!
— Ти ось що з’ясуй, Адіманте: чи повинні воїни в нас бути наслідувачами чи ні? Втім, і це витікає з попереднього обговорення — адже кожен може добре робити лише одну справу, а не багато: якщо він спробує взятися за інші, у нього нічого не вийде й ні в чому він не заявить про себе.
— Так, так і буде.
— Чи не це є доказом і стосовно наслідування? Не може одна й та сама людина з успіхом наслідувати одночасно багато чого, ніби це все — одне й те саме.
— Звісно, що не може.
— Навряд чи хтось зуміє так поєднати заняття чимось таким, що заслуговує на згадку з різноликим наслідуванням, щоб справді стати наслідувачем. Адже навіть у випадку, коли, здавалося б, два різновиди наслідування близькі один до одного, все рівно одним і тим самим особам це не вдається — наприклад, тим, хто пише і комедії, і трагедії122. Хіба ти не назвав щойно і те й інше наслідуванням?
— Так, звичайно, ти маєш рацію, що одні й ті самі особи не здатні одночасно до того й іншого.
— І рапсоди не можуть бути водночас акторами.
— Так.
— І одні й ті самі актори не годяться для комічних і трагічних поетів, хоча й те й інше — наслідування. Хіба ні?
— Так, це наслідування.
— На додачу, Адіманте, в людській природі, мені здається, є стільки дрібних рис, що багато в чому не вийде відтворити або виконати все те, подобою чого є наслідування.
— Це безперечно є правильним.
— Отже, якщо ми залишимо в силі наше перше міркування, наші воїни повинні відкинути всі інші заняття й лише охороняти свободу держави123 — найстараннішим чином, і не відволікатися на щось інше. Їм не треба буде робити нічого іншого або наслідувати щось інше. Якщо вже наслідувати, то лише те, що належиться, тобто зразу ж, змолоду наслідувати людей мужніх, розважливих, вільних і так далі. А того, що не є властивим вільній людині і що взагалі ганебно, вони чинити не повинні (й не матимуть змоги навіть цього наслідувати), щоб через наслідування не з’явилося в них нахилу бути такими насправді. Чи ти не помічав, що наслідування, якщо у ньому тривалий час вправятися змолоду, стає звичкою й природою людини — змінюється й зовнішність, і голос, і духовна складова.
— Так, навіть дуже помічав.
— Так от ми не допустимо, щоб ті, про кого, повторюю, ми турбуємося і хто повинен стати доброчесним, наслідували б жінку, хоча самі вони чоловіки, — все рівно, чи жінка молода чи вже стара, свариться вона з чоловіком або сперечається з богами, пихато вважаючи себе щасливою, або ж, навпаки, бідує й виливає своє горе у жалібних піснях — та всього й не передбачиш.
— Звичайно.
— Не годиться наслідування й для рабинь і рабів — адже вони виконують лише те, що належиться рабам.
— Так, і це не годиться.
— Чи наслідування негідних людей: адже вони, як ведеться, боягузливі й чинять всупереч тому, про що ми щойно говорили, — злословлять, висміюють один одного, лихословлять й у п’яному, й у тверезому стані, та й взагалі, яких лише промахів не припускаються вони поміж собою й з іншими людьми як на словах, так і насправді! Також неприпустимо, вважаю я, щоб наші воїни звикали уподібнюватися — і на словах і у справі — людям божевільним. Треба вміти розпізнавати божевільних і зіпсованих, чоловіків або жінок, і не коїти нічого такого, не наслідувати їх.
— Чиста правда.
— Далі. Чи варто наслідувати ковалів, різних ремісників, веслярів на трієрах та їх керівників, взагалі тих, хто виконує таку роботу?
— Хіба можна! Адже нашим воїнам не дозволяється навіть звертати на щось таке увагу.
— Далі. Чи стануть вони наслідувати іржання коней, мукання биків, дзюрчання потоків, рев моря, грому й таке інше?
— Але ж їм заборонено ставати божевільними й уподібнюватися божевільним.
— Якщо я правильно розумію твої слова, існує такий спосіб викладу й розповіді, котрим могла б скористатися справді досконала людина, якби їй треба було щось повідомити; існує, проте, й інший різновид, зовсім на це не схожий, яким могла б скористатися у своїй розповіді людина з протилежними природними задатками й вихованням.
— Які ж це різновиди?
— Мені здається, що стриманій людині, коли вона дійде у своїй розповіді до якогось висловлювання або вчинку людини доброзичливої, захочеться подати це таким чином, нібито вона і є ця сама людина; таке наслідування не викликає сорому. Краще за все, кол наслідують надійні й розумні вчинки, але набагато гіршим й слабшим буває наслідування людини з розхитаним здоров’ям чи нестійкої через закоханість, пиятику, якісь інші негаразди. Коли ж оповідач зустрінеться з кимось недостойним його, він не забажає серйозно уподібнюватися гіршому, ніж він сам, хіба що ненадовго, якщо цей гірший чинить щось таки важливе. Оповідач не вправлявся в уподібненні таким людям, і йому буде соромно й разом з тим гидко зректися себе й набути образу людей гірших, ніж він, котрих він за своїм духовним переконанням не може поважати — хіба що жартома.
— Це природно.
— Отже, він у своїй розповіді скористається тими зауваженнями, які ми щойно зробили з приводу Гомерових віршів: виклад буде в нього зроблений і у той і в другий спосіб, тобто через наслідування, й через оповідь, але частина наслідування буде незначною, якщо брати його твір в цілому. Чи це не так?
— Звичайно, у цього оповідача неодмінно будуть такі прийоми.
— Отже, у того, хто гірший і на нього не схожий. Тим більше буде різноманітних наслідувань: оцей вже нічим не знехтує, все намагатиметься наслідувати всерйоз, у присутності численних слухачів, тобто, як ми й казали, і грім, і шум вітру й граду, і скрегіт коліс, і звук труб, флейт і сопілок — бідь-яких інструментів — і на додачу ще й собачий гавкіт, овече мекання й голоси птахів. Весь його виклад зведеться до наслідування звуків і зовнішнього вигляду, а якщо й буде в цьому оповідь, то вже зовсім мало.
— І це неминуче.
— Так ось це і є ті два різновиди викладу, про які я говорив.
— Справді, саме так і буває.
— Один з цих різновидів припускає лише незначні відхилення, і, якщо надати цьому викладу належну гармонію й ритм, у всіх, хто правильно його застосовує вийде мало що не той самий склад з рівномірною стрункістю — адже відхилення тут незначні; приблизно такі ж справи з ритмом.
— Звичайно, це так.
— А які ж справи з другим різновидом? Хіба він не потребує цілком протилежного, тобто зовсім різних і ритмів і строю, щоб належним чином впливати на слухачів? Адже тут можливі різні форми змін.
— Так, цей його відмінна особливість.
— Адже всі поети або взагалі люди, які виступають з чимось перед слухачами, мають справу або з тим, або з іншим способом викладу, або, зрештою, з якимось їх поєднанням.
— Це неминуче.
— То що ж нам робити? Допустити в нашій державі всі ці різновиди, або ж якийсь один незмішаний, або, навпаки, змішаний різновид?
— Якби моя думка була найавторитетнішою, то це був би незмішаний різновид, у котрому поет наслідував би людину порядну.
— Проте, Адіманте, змішаний різновид також є приємним. Для дітей і їх вихователів незрівнянно приємнішим є різновид, протилежний до того, котрий ти обираєш; так і для більшої частини натовпу.
— Так, для них він значно приємніший.
— Але можливо ти зауважиш, що він не узгоджується з нашим державним устроєм, тому що в нас людина не може бути ні подвійною, ні множинною, оскільки кожен робить щось одне.
— Так, я зауважу, що не узгоджується.
— Саме через це в нашій державі ми побачимо, що швець — це швець, а не керманич на додачу до своєї шевської справи; що землероб — це землероб, а не суддя на додачу до своєї землеробської праці й військовий — це військовий, а не купець на додачу до своїх військових справ; і так далі.
— Це правильно.
— Якщо ж людина, яка вміє перевтілюватися й наслідувати що завгодно, сама приїде до нашої держави, й побажає ознайомити нас зі своїми творіннями, ми схилимося перед нею як перед чимось священним, дивовижним і приємним, але скажемо, що такої людини у нас в державі не існує і що не дозволено тут таким робитися124 та й відправимо її в іншу державу, змастивши їй голову пахощами й увінчавши вовняною пов’язкою, а самі обмежимося, заради власної користі, суворішим, та й не таким приємним поетом і творцем переказів, який би наслідував у нас спосіб вираження людини порядної й те, про що він каже, викладав би згідно зі зразками, встановленими нами на початку, коли ми обговорювали виховання поетів.
— Ми, звичайно, вчинили б так, якби це залежало від нас.
— Тепер, друже мій, у нас, мабуть, вже цілком завершене обговорення тієї частини музичного мистецтва, яка стосується творчості й переказів: з’ясовано, про що треба казати й як треба казати.
— Мені теж так здається.
— Отже, — сказав я, — лишається розглянути властивості співу й мелічної поезії.
— Очевидно.
— Якими вони повинні бути й що нам про них сказати — це вже будь-хто зрозуміє зі сказаного раніше, якщо тільки ми будемо послідовними.
Главкон усміхнувся.
— Особисто я, Сократе, — сказав він, — мабуть, не з цих усіляких, тому що недостатньо схоплюю зараз, що саме ми повинні стверджувати. Втім, я здогадуюся.
— Принаймні, — сказав я, — ти перш за все сміливо можеш стверджувати, що в мелосі є три частини: слова, гармонія й ритм.
— Так, це я ще можу стверджувати.
— Оскільки там є слова, мелос тут анітрохи не відрізняється від слів без співу, тобто він теж має узгоджуватися з тими зразками викладу, про котрих ми щойно говорили.
— Це так.
— І слова повинні супроводжуватися гармонією й ритмом.
— Як же по іншому?
— Але ми визнали, що в поезії не повинно бути плачів і скарг.
— Так, не повинно.
— А які ж лади властиві плачам? Скажи мені — адже ти знавець музики.
— Змішаний лідійський, строгий лідійський та деякі інші такого ж роду.
— Отже, їх треба вилучити, — сказав я, — вони не годяться навіть для жінок, бо вони мають бути пристойними, не те, що вже для чоловіків.
— Звичайно.
— Для воїнів зовсім не годиться сп’яніння, зманіженість і неробство.
— Звісно.
— А які ж лади розбещують і властиві застольним пісням?
— Іонійський і лідійський — вони розслабляють.
— Тож чи припустимо, мій друже, щоб ними користувалися люди войовничі?
— Аніскільки. Але в тебе лишається, мабуть, дорійський лад і фрігійський.
— Не розуміюсь я на музичних ладах, але ти залиш мені той, котрий належним чином наслідував би голос і наспівування людини мужньої, котра знаходиться в центрі військових подій і змушена долати всілякі труднощі; коли вона зазнає невдачі, поранена або йде на смерть, або зазнала якогось іншого нещастя, вона стійко, як у строю, зносить свою долю.
Залиш ще й другий музичний лад для того, хто в мирний час заклопотаний не вимушеною, а добровільною діяльністю, коли він або в чомусь переконує — чи то бога своїми молитвами, чи то людину своїми порадами й умовляннями, чи про щось просить, чи, навпаки, сам уважно вислуховує прохання, поради й докази іншої людини через це чинить розумно, не зазнається, але все чинить виважено, до міри й зважаючи на наслідки.
Ось ці обидва лади — «вимушений» і «добровільний» ти й залиши мені: вони чудово наслідують голоси людей нещасних, щасливих, розважливих, мужніх125.
— Але ти просиш залишити не що інше, як ті лади, про які й говорив зараз.
— Таким чином, у співах і мелічній поезії не знадобиться ні багатоголосся, ні змішання всіх ладів.
— Мені здається, що ні.
— Отже, ми не готуватимемо майстрів, які виготовляють тригони, пектиди126 й усілякі інші інструменти з багатьма струнами й ладами.
— Мабуть, що ні.
— Ну, а майстрів з виготовлення флейт і флейтистів чи допустиш ти до нашої держави? Хіба це не найбільш багатоголосий інструмент, настільки, що навіть змішання всіх ладів — це лише наслідування гри на флейті?
— Зрозуміло, що це так.
— У тебе лишаються ліра й кіфара — вони поширені в місті, у сільській же місцевості, серед вівчарів, були б популярними якісь сопілки.
— Так показує наше розмірковування.
— Ми не робимо, — сказав я, — нічого незвичного, коли Аполлона та його інструменти ставимо вище за Марсія з його інструментами127.
— Присягаюся Зевсом, — відповів він, — це, я гадаю, що саме так.
— І присягаюся собакою, — вигукнув я, — ми й самі не помітили, якою чистою знову зробили державу, котру ми лиш недавно називали зманіженою.
— Так, адже ми чинимо помірковано, — сказав він.
— То давай очистимо все інше. Услід за гармоніями з’явилося б у нас питання про ритми — про те, що не слід гнатися за їх різноманітністю й за можливими розмірами, а навпаки, треба встановити, які ритми відповідають скромному й мужньому життю. А з’ясувавши це, треба обов’язково зробити так, щоб ритм і наспів супроводжували відповідні слова, а не слова — ритм і наспів. Твоїм обов’язком буде вказати, що це за ритми, так, як ти вчинив раніше стосовно музичних ладів.
— Але присягаюся Зевсом, я не вмію пояснювати. Я ще, придивившись, сказав би, що є три різновиди стоп, з яких складаються віршотворчі розміри, нібито як усі лади утворюються з чотирьох звуків, але яке життя котрі з них наслідують — цього я не можу сказати128.
— Про це, — сказав я, — ми порадимося з Дамоном129, а саме які розміри годяться для вираження ницості, нахабства, безумства й інших поганих рис, а які ритми треба залишити для вираження протилежних станів. Я ледве пригадую, що чув, як Дамон називав і якийсь складний танцювальний військовий розмір, одночасно дактилічний і героїчний130, але не знаю, як він його будував і як досягав рівномірності підвищень і знижень у вірші, що складається з коротких і довгих складів. Пригадую, Дамон казав про ямб, і якийсь інший склад — здається, трохей, де поєднуються довгі й короткі склади. В окремих випадках його осуд або похвала стосувалися темпів не менше ніж самих ритмів або й того й того разом — втім, мені цього не переказати. Все це, як я й кажу, надамо Дамону — адже це потребує довгого обговорення. Чи ти маєш іншу думку?
— Ні, присягаюся Зевсом.
— Але ось що принаймні ти можеш відзначити: відповідність між благопристойністю й ритмічністю, з одного боку, і потворністю й неритмічністю — з іншого.
— Так, звичайно.
— Таким же чином ритмічність відповідає гарному мовленню, а неритмічність — його протилежності. Те ж саме і з гарною чи поганою гармонією, оскільки вже ритм і лад, про що йшлося недавно, мають слідувати за мовленням, а не мовлення за ними.
— Справді, вони мають узгоджуватися зі складом.
— А спосіб вираження й саме мовлення хіба не відповідають душевному складові людини?
— Звичайно.
— А все інше — особливості мовлення?
— Так.
— Отже, гарне мовлення, милозвучність, благопристойність і ладний ритм — це наслідок простодушності: не того недомислу, котрий ми пом’якшено називаємо так — простодушністю, але істинно бездоганного морально-духовного складу.
— Цілком згоден.
— Хіба юнаки не повинні всіляко прагнути до того, якщо мають намір виконувати свої обов’язки?
— Повинні.
— Але ж так чи так цим виповнений і живопис, і всіляка подібна майстерність — ткацтво й вишивання, і будівництво, й виробництво різного начиння, й на додачу навіть пртрода тіл і рослин — тут у всьому може бути благопристойність і потворність. Потворність, неритмічність, дисгармонія — близькі родичі зломовності й злої вдачі, а їх протилежність, навпаки, близьке наслідування поміркованості й моральності131.
— Безумовно.
— Так от, невже лише за поетами треба спостерігати й зобов’язувати їх або зображувати в своїх творіннях високоморальні образи, або вже зовсім відмовитися у нас від творчості? Хіба не треба приглядати й за іншими майстрами й забороняти їм втілювати в образах живих істот, у будівлях або в будь-якій своїй роботі щось аморальне, розгнуздане, нице й потворне? Хто не налаштований дотримуватися цієї вимоги, того нам не можна допускати до мистецтва, інакше наші воїни, які виховуватимуться на зображеннях аморальності, наче на поганому пасовиську, багато такого наберуться й засвоять — день за днем, помалу, але в численних зразках, і з цього непомітно для них самих утвориться в їхніх душах певне єдине велике зло. Ні, треба вишукувати таких майстрів, котрі за всієї своєї обдарованості в змозі простежити природу краси й благообразності, щоб нашим юнакам все пішло на користь як мешканцям здорової місцевості, з якого б боку не сприйняли їхні зір чи слух щось із прекрасних творів: це ніби повів з благотворного краю, що несе в собі здоров’я й зразу ж, змалку робить юнаків наближеними до прекрасного слова й веде до дружби й згоди з ним.
— Набагато ж краще було б так виховувати!
— Так от, Главконе, — сказав я, — у цьому найголовніше виховне значення музичного мистецтва: воно найглибше потрапляє в глибину душі й дужче за все торкає її; ритм і гармонія несуть із собою благополуччя, а воно робить благополучним і людину, якщо хтось вихований правильно, якщо ж ні, то навпаки132. Хто у цьому напрямку вихований як належить, той дуже гостро вловить різні упущення, необробленість чи природні недоліки. Його роздратованість чи, навпаки, задоволення будуть правильними; він хвалитиме прекрасне і, сприйнявши його в свою душу, живитиметься ним і сам стане бездоганним; а потворне133 він правильно засудить і зненавидить змолоду, ще до того, коли зуміє сприйняти розумне мовлення; коли ж настане час такого мовлення, він вподобає його, усвідомлюючи, що воно йому властиве згідно з вихованням.
— На мою думку, — сказав Главкон, — саме у цьому і є значення музичного мистецтва для виховання.
— Подібне до нього й уміння читати, — сказав я. — Ми з ним впораємося, коли нам стане зрозуміло, що різних літер у всьому, де вони зустрічаються, не так вже й багато; проте ми ні в малому, ні у великому не нехтуємо ними, ніби не варто й помічати їх, але скрізь прагнемо розпізнати й навчаємося читати не раніше, ніж впораємося з цим.
— Правильно.
— Отже, і зображення літер, що відбивається десь у воді чи дзеркалі, ми впізнаємо не раніше, ніж знатимемо самі літери, — втім, це вимагає того ж самого мистецтва й вправи.
— Безперечно.
— Але ж саме це я й стверджую, присягаюсь богами: нам точно так само не оволодіти музичним мистецтвом — ні самим, ні тим воїнам, котрих, як ми кажемо, ми повинні виховати, поки ми не розпізнаємо різновиди розважливості, що зустрічаються скрізь, мужності, благородного ходу думок, великодушності й усього того, що споріднене з ними, а також і їхні протилежності, й поки ми не помітимо всього цього там, де воно існує — саме по собі або на зображеннях; ні в малому, ні у великому ми не будемо нехтувати цим, але будемо вважати, що тут вимагається те саме — мистецтво й вправа.
— Це абсолютно необхідно.
— Отже, — сказав я, — якщо станеться, що прекрасні моральні якості, приховані в душі якоїсь людини, узгоджуватимуться і з його зовнішністю, оскільки вони матимуть спільні риси, це буде найпрекрасніше видовище для того, хто здатний бачити.
— Звичайно.
— Адже найвища краса вищою мірою приваблива.
— Ще б пак!
— Таких от людей і вподобав би найбільше той, хто відданий музичному мистецтву. А в кому немає цієї гармонійності, тих би він не вподобав.
— Так, не вподобав би, якщо цей недолік душевний; якщо ж фізичний, то можна ще витримати й вважати зустрічі приємними.
— Розумію, — сказав я, — ти маєш, або мав такого улюбленця, тому я не заперечую. Але скажи мені ось таке: чи є щось спільне між розважливістю й надлишковістю в задоволеннях?
— Хіба можна! Від них божеволієш не менше, ніж від страждання.
— А чи є з ними спільне у якоїсь іншої чесноти?
— У жодному разі.
— А, наприклад, з нахабством і розгнузданістю?
— Менш за все.
— Чи можеш ти назвати задоволення сильніше й гостріше, ніж утіхи кохання?
— Не можу, та й немає нічого божевільнішого.
— Між тим, правильному коханню властиво вподобати скромне й прекрасне, причому розважливо й гармонійно.
— Звичайно.
— Отже, до правильного кохання не можна додавати знавіснілість і все те, що споріднене з розгнузданістю?
— Не можна.
— Таким чином, не можна привносити й насолоду коханням: з ним не повинно бути нічого спільного у тих, хто кохає або кого кохають правильно, тобто ні в закоханого, ні у його улюбленця.
— Так, Сократе, присягаюся Зевсом, цю насолоду привносити не потрібно.
— У державі, яку ми створюємо, ти вирішиш, щоб закоханий був другом для свого улюбленця, разом з ним проводив час і ставився до нього, як до сина в ім’я прекрасного, якщо той погодиться. А в іншому нехай він так спілкується з тим, за кого турбується, щоб ніколи не могло виникнути навіть припущення, що між ними є щось більше. Інакше він накличе на себе дорікання через грубість і нерозуміння прекрасного134.
— Так, це так.
— Чи не здається й тобі, — сказав я, — що наше розмірковування про музичне мистецтво добігло кінця? Воно закінчилося на тому, на чому й повинно було закінчитися, — адже все, що належить до музичного мистецтва, має закінчуватися любов’ю до прекрасного.
— Згоден, — сказав Главкон.

[Взаємна обумовленість музичного й гімнастичного виховання] 

— Услід за музичним мистецтвом виховання юнаків повинно стосуватися й гімнастики135.
— Звичайно.
— І стосовно цього потрібно виховувати старанно, з самого дитинства і протягом усього життя. Справа тут, я гадаю, ось у чому — втім, вирішуй і ти: я не вважаю, що, коли тіло людини в порядку, воно своїми воасними добрими якостями викликає гарний душевний стан; мені здається, що навпаки, гарний душевний стан своїми добрими якостями обумовлює найкращий стан тіла136. А тобі як здається?
— На мою думку, теж так.
— Отже, якщо ми достатньо приділимо уваги духовному стану наших воїнів і потім вже їм самим доручимо старанну турботу про тіло, самі ж, щоб уникнути багатослів’я, обмежимося кількома зразками, то ми вчинимо правильно?
— Цілком.
— Що вони повинні утримуватися від пиятики, ми вже казали. Напитися так, що навіть не знаєш, де ти знаходишся, швидше вже можна комусь іншому, тільки не воїну.
— Смішно, якщо охоронець сам потребує охоронця.
— А як бути з їхнім харчуванням? Адже ці люди — учасники найбільшого змагання. Хіба не так?
— Саме так.
— Чи не підійдуть для них умови життя як у атлетів?
— Можливо.
— Але ж це веде до сонливості й небезпечно для здоров’я. Хіба ти не бачиш, що ці атлети сплять все життя й ледве хтось порушить приписаний їм режим, зразу ж починають сильно хворіти?
— Так, я спостерігав за цим.
— Військові атлети потребують якоїсь кращої підготовки: їм необхідно мати слух як у собаки, виділятися дуже гострими зором і слухом, і мати таке здоров’я, щоб у походах воно не похитнулося від зміни води, різної їжі, від спеки чи негоди.
— І мені так здається.
— Та найкраще гімнастичне виховання хіба не споріднене з тим музичним мистецтвом, яке ми щойно розбирали?
— Як ти це розумієш?
— Таке виховання просте й зручне, особливо у військовій справі.
— Стосовно чого?
— Про це можна дізнатися навіть у Гомера. Тобі ж відомо, що під час походу Гомер не годує героїв на бенкетах ні рибою, хоча події відбуваються біля моря, на Геллеспонті, ні вареним м’ясом, а тільки печеним, що для воїнів насправді зручніше: адже вогонь, так би мовити, завжди поруч, і не треба возити за собою посуд.
— Так, це набагато зручніше.
— І про приправи, мені здається, Гомер ніколи не згадує. Втім, це знають і всі інші атлети: хто хоче підтримувати своє тіло в гарному стані, тому треба утримуватися від усього такого.
— І правильно: вони про це знають і утримуються.
— Я бачу, ти не схвалюєш сіракузького столу й сіцилійської різноманітності в стравах, оскільки, на твою думку, це правильно137.
— Не схвалюю.
— Отже, якщо корінфська дівчина гарна для того, хто хоче підтримувати своє тіло в гарному стані138, ти це також не схвалюєш?
— Звичайно.
— І аттичне печиво, хоча воно й уславлене приємним смаком139.
— Звісно.
— Я думаю, ми б правильно уподібнили таке харчування й спосіб життя до мелічної поезії або співів, створених одночасно в усіх музичних ладах і в усіх ритмах.
— Звичайно.
— Там пістрявість народжує розгнузданість, а тут — хворобу. А простота в музичному мистецтві дає врівноваженість духу, в гімнастиці — здоров’я тіла.
— Цілком правильно.
— Коли в державі поширюються розпуста й хвороби, хіба не знадобиться відчиняти суди й лікарні? І хіба не шануватимуть судову справу й лікування, коли ними посилено стануть користуватися навіть численні благородні люди?
— Так, вийде так.
— Який же ти можеш навести ще більший доказ поганого й ганебного виховання громадян, якщо потребу в лікарях і вчених суддях відчувають не лише гірші люди й ремісники, але навіть ті, хто вважає себе вихованим у благородстві? Хіба, на твою думку, не є ганебним і не слугує виразною ознакою невихованості необхідність користуватися, через відсутність власних уявлень про справедливість, постановами сторонніх людей, ніби вони якісь владики й можуть все вирішити!
— Це найбільша ганьба!
— А чи не здається тобі ще більш ганебною та обставина, що людина не лише проводить більшу частину свого життя в судах як відповідач або як позивач, але ще й пишається цим, упевнена, що вона може чинити несправедливості, знає всілякі хитрощі й способи, щоб уникнути покарання, і все це заради дрібних, нічого не вартих справ? Він не знає, наскільки прекрасніше й краще вибудувати своє життя таким чином, щоб не потребувати заспаного судді.
— Так, це ще ганебніше.
— А коли потреба в лікуванні виникає не через поранення або якісь хвороби, що повторюються щороку, а через лінощі й той спосіб життя, про який ми вже згадували, — чи це не ганебно? Волга й випари застоюються тоді, немов у болоті, й це спонукає винахідливих Асклепіадів140 давати хворобам назву «вітри» й «витікання».
— Справді, це нові й безглузді назви для хвороб.
— Які, до того ж, не існували у часи Асклепія141. Я роблю такий висновок тому, що під Троєю його сини142 не засуджували ту жінку, яка дала пораненому Евріпілу випити прамнійського вина143, щедро додавши туди ячмінної крупи й натерши сиру, що якраз і повинно було, очевидно, викликити слизове запалення. Не заперечували сини Асклепія й проти лікувальних заходів Патрокла.
— От уже справді дивне питво для людини в такому стані!
— Не таке вже воно й дивне, якщо ти врахуєш, що у ті часи, до появи Геродіка144, Асклепіади, як стверджують, не вміли спрямовувати хворобу, тобто не застосовували цього нинішнього способу в лікуванні. Геродік же був вчителем гімнастики: коли він захворів, то застосував для лікування гімнастичні вправи; спершу він мучив цим переважно себе, а потім і багатьох інших.
— Яким чином?
— Він відтягнув свою смерть: скільки він не слідкував за своєю хворобою — а вона в нього була смертельною, — вилікуватися він, я гадаю, був не спроможний, от він і жив, не робив нічого іншого, тільки лікувався й мучився, як би не порушити у чомусь звичний йому спосіб життя. Так, у стані безперервного помирання він і дожив до старості завдяки своїй премудрості.
— Добряче ж його винагородило його мистецтво!
— По заслугах, оскільки людина не розуміла, що Асклепій не через невігластво чи недосвідченість нічого не повідомив своїм нащадкам про цей спосіб лікування. Асклепій знав, що у тих, хто дотримується законного порядку, кожному призначена якась справа в суспільстві, й він зобов’язаний її виконувати, а не витрачати життя на бездіяльне лікування своїх хвороб. Цікаво, що підтвердження цього ми бачимо у ремісників, а в людей багатих, що мають славу благополучних, цього не бачимо.
— Що ти маєш на увазі?
— Столяр, коли захворіє, звертається до лікаря по ліки, що викликають блювання чи прискорену роботу шлунка, щоб таким чином позбутися хвороби, або просить зробити йому припікання чи розріз. Якщо ж йому призначать тривале лікування, звелять кутати голову й таке інше, він зразу ж скаже, що йому нема коли хворіти та й не буде для чого жити, якщо звертати всю увагу на хворобу й нехтувати належною роботою. Відклонившись таким чином від лікаря, він повертається до свого звичного способу життя і, якщо видужає, то буде й далі робити свою справу; якщо ж його тіло не в змозі впоратися з хворобою, приходить кінець і визволення від клопотів.
— Такій людині, очевидно, саме так і належить користуватися лікуванням.
— Чи не тому, що він має певну роботу, і, якщо він не буде її виконувати, йому й жити ні для чого?
— Очевидно.
— А в багатого, як ми казали, нема такої обов’язкової справи, що йому й життя стане немилим, якщо він буде змушений від неї відмовитися.
— Але в цьому зазвичай не зізнаються.
— Адже ти не згоден із твердженням Фолкіліда145, що тілесну міць треба розвивати в собі лише тоді, коли вже створені умови для життя?
— Я гадаю, що це треба робити ще й раніше.
— Не будемо через це воювати з Фолкілідом, а краще з’ясуємо для самих себе, чи потрібно багатій людині вправлятися заради міці й чи не буде йому життя немилим, якщо він цього не робить, чи тільки столярам та іншим ремісникам не можна клопотатися своїми хворобами, бо це відволікає їхню увагу від роботи, й порада Фолкідіда взагалі-то нічому не є на заваді.
— Присягаюся Зевсом, є на заваді найвищою мірою, якщо така надмірна турбота про своє тіло виходить за міжі звичайної гімнастики: тоді це дратує й у домашніх справах, і у військових походах, неприємно також у представників влади, що сидять в місті.
Але найголовніше, така надмірна турбота слугує перешкодою для набуття будь-яких знань, для міркувань і роботи над собою: адже люди гадають, що через це завжди виникає якесь надмірне напруження розуму й запаморочення, й звинувачують у цьому філософію, нібито вона, за допомогою якої розвивають і перевіряють доброчесність, усьому на заваді й нібито саме вона змушує людину вважати себе завжди хворою й безперестанку мучитися через стан свого здоров’я.
— Це схоже на правду.
— То чи не сказати нам, що й Асклепієві це було відомо: хто від природи має здорове тіло й хто дотримується здорового способу життя, але схопив якусь незвичайну хворобу, таким людям і в такому їхньому стані Асклепій вказав, як треба лікуватися; ліками й розрізами треба виганяти хвороби, але зберігати при тому звичний спосіб життя, щоб не занедбати суспільну працю. На випадок же внутрішніх хвороб, які тривають все життя, Асклепій не робив спроб ледь-ледь полегшити стан хворого й різними шляхами змінити його спосіб життя щоб тільки затягнути хворобу, й подовжити людині її нікчемне життя, та ще й дати їй можливість привести, що природно, точнісінько таких самих нащадків. Хто у належний людині термін не здатен жити, того, вважав Асклепій, не треба й лікувати, тому що така людина не принесе користі ні собі, ні суспільству.
— Ти стверджуєш, що Асклепій турбувався про суспільство?
— Це очевидно. Та і його сини показали, що він це робив. Хіба ти не бачиш, як вони відзначилися у битвах біля Трої, де застосували своє мистецтво лікування саме так, як я кажу? Чи не пам’ятаєш, що у Менелая з рани, отриманої від стріли Пандара, вони

Кров витискали, цілющим зіллям рану обклавши146.

А стосовно того, що треба потім пити й їсти, то вони дали Менелаєві анітрохи не більше приписів, ніж Евріпілу, тому що для одужання достатньо буває ліків, якщо до поранення людина була здоровою й жила впорядкованим життям, хоча б зараз і довелося їй випити суміш з вина, меду, ячмінної крупи й тертого сиру. А життя людини, від природи хворобливої, та до того ж ще й нестриманої Асклепіади вважали пропащим і для неї самої, і для оточуючих, отже, вважали вони, не варто за нею доглядати і її лікувати, навіть якщо вона багатша за Мідаса147.
— Якщо вірити тобі, сини Асклепія були дуже кмітливими.
— Такими їм і належало бути, хоча з нами не погодяться ні трагіки, ні Піндар: вони запевняють, що хоч Асклепій і був сином Аполлона, однак дав себе підкупити щоб зцілити одного багатія при смерті, за що його спопелила блискавиця148. Але ми зважаємо на те, про що в нас уже йшла мова, не віримо їм ні в тому ні в іншому: якби він був сином бога, він, скажімо, не повинен був бути користолюбцем, а якщо він користолюбець, то не був сином бога.
— Це вже цілком правильно. Але як ти скажеш, Сократе, ось стосовно чого: хіба наша держава не потребує гарних лікарів? А такими могли б бути, ймовірніше за все, ті, через чиї руки пройшло якомога більше людей здорових і якомога більше хворих. Точнісінько так і з суддями: ті з них кращі, кому доводилося спілкуватися з багатьма різними за своїми природними нахилами людьми.
— Звичайно, я говорю про гарних лікарів. А знаєш, кого я вважаю такими?
— Прошу, скажи мені.
— Що ж, спробую. Але ти в своєму запитанні об’єднав не подібні між собою речі.
— Як це?
— Найкращими лікарями стали б ті, хто, починаючи змалку, крім вивчення своєї науки мав би справу з якомога більшою кількістю цілковито безнадійних хворих, та й сам перехворів би всілякими хворобами й від природи не був занадто здоровим. Адже лікують, на мою думку, не тілом тіло — інакше б був неприпустимо поганий тілесний стан самого лікаря, — ні, лікують тіло душею, а нею неможливо гарно лікувати, якщо вона у лікаря погана або стала такою.
— Це так.
— А суддя, друже мій, душею володарює над душами. Не можна, щоб вона у нього змалку виховувалася серед ницих душ, спілкувалася з ними, пройшла б крізь усілякі несправедливості й сама чинила так, — і все це тільки для того, щоб на власному досвіді оцінювати чужі вчинки, так як про чужі хвороби судять з власних. Навпаки, душа повинна змолоду стати невинною й не причетною до поганих звичок, якщо їй належить бездоганно й тверезо вершити правосуддя. Ось чому люди порядні й видаються в їх молоді роки простакуватими, їх легко можуть обманути люди несправедливі — адже у них самих нема жодних рис, суголосних людям зіпсованим.
— Справді, вони дуже страждають від цього.
— Через це гарним суддею буде не юнак, а старша людина, котра лише в поважному віці ознайомилася з тим, що таке несправедливість. Її наявність вона помітила не в своїй душі й не як особисту властивість, а, навпаки, в душах інших людей як щось для неї чуже. Знадобилося багато часу, щоб він навчився розумітися на тому, яке це зло, — адже для нього воно предмет знання, а не власного досвіду. — Це буде чудовий суддя, як бачимо.
— Так, гарний: ось те, про що ти запитував. Адже гарний той, у кого гарна душа. А людина спритна, яка у всьому бачить лиш погане, сама вчинила чимало несправедливостей і вважає себе майстром на всі руки й мудрецем, щоправда, коли спілкується з подібними до себе, то виглядає знавцем своєї справи, тому що вона усього остерігається, коли бачить стосовно самої себе погані приклади, але, коли вона зустрічається з гарними людьми і з тими, хто старший за неї, то виглядає нерозумно, бо буває недовірливою надто недоречно через власне нерозуміння здорових стосунків — адже ці приклади для неї є чужими. А через те, що з поганими людьми вона спілкується частіше, ніж із гарними, то й самій собі й іншим вона видається швидше мудрою, ніж невігласом.
— Цілком правильно.
— Отже, не такого суддю нам треба шукати, якщо ми хочемо, щоб він був гарний і мудрий, а такого, як ми вказували раніше. Гріховність ніколи не може спізнати ні доброчесність, ні саму себе, у той час, як доброчесність людської природи, котра своєчасно отримала виховання, набуває знання і про саму себе, і про гріховність. Саме така людина, здається мені, й стає мудрою, а зовсім не та, яка неспроможна.
— І мені так здається.
— Отже, разом із такого роду судовим мистецтвом ти зробиш законним й нашій державі й лікування у тому вигляді, про який ми мали розмову. Вони обидва турбуватимуться про громадян, повносправних як стосовно тіла, так і душі, а хто не такий, хто повносправний лише тілесно, тим вони дадуть змогу вимирати; що стосується людей з гріховною душею, причому невиліковних, то їх вони самі умертвлять.
— Зрозуміло, що так буде краще і для тих, хто страждає від таких недоліків, і для всієї держави.
— А юнаки, мабуть, остерігатимуться в тебе звертатися до суду, оскільки вони володітимуть тим простим музичним мистецтвом, котре, як ми казали, народжує розважливість.
— Звичайно.
— Людина, яка прямує тим же шляхом і володіє музичним мистецтвом, якщо забажає, зробить таке ж рішення, коли робитиме гімнастику, тобто не звертатиметься по лікарську допомогу без необхідності.
— Я згоден з цим.
— Вона робитиме гімнастичні вправи й долатиме труднощі заради природної відваги й завзятості духу, заради їхнього пробудження, а не заради набуття сили, — не те, що інші атлети, котрі й харчуються, й зносять негаразди лише заради того, щоб стати міцнішими.
— Ти цілковито маєш рацію.
— Ті, хто постановив, що виховувати треба за допомогою музичного й гімнастичного мистецтва, чи для того зробили це, Главконе, щоб, як вважають декотрі, через одне розвивати тіло, а через друге — душу?
— А як же інакше?
— Мабуть, і те й те встановлено переважним чином заради душі.
— Як так?
— Хіба ти не помічав, який буває духовний склад у тих, хто все життя присвятив гімнастиці й взагалі не торкався музичного мистецтва? І який він у людей протилежного складу?
— Що ти маєш на увазі?
— Грубощі й жорсткість з одного боку, м’якість і зманіженість — з іншого.
— Так, я помічав, що ті, хто захоплюються лише гімнастикою стають брутальнішими, ніж слід, а ті, хто цікавиться лише музичним мистецтвом — настільки м’якими, що це їх не прикрашає.
— А поміж тим грубість могла б посприяти природній завзятості духу й за правильного виховання перетворилася б на мужність; але, звичайно, надмірна грубість стає важкою й нестерпною.
— Так, мені так здається.
— То що ж? Хіба лагідність не буде властивістю характерів, схильних до філософії? Щоправда, надмірна лагідність веде до надмірної м’якості, але за доброго виховання вона залишається лише лагідністю й скромністю.
— Це так.
— А наші воїни, кажемо ми, повинні мати обидві ці природні властивості.
— Так, повинні.
— І ці властивості мають узгоджуватися одна з одною.
— Звичайно.
— І у кому вони узгоджені, душа в того розважлива й мужня.
— Цілком.
— А у кому не узгоджені — боягузлива й груба.
— І навіть дуже.
— Якщо людина допускає, щоб музичне мистецтво зачаровувало її звуками флейт і через вуха, наче крізь воронку, вливало в її душу ті солодкі, ніжні й сумні лади, про котрі ми щойно говорили; якщо вона проводить все життя то у жалібних скаргах, то в радості під впливом співів, тоді, якщо живе в ній завзятий дух, він попервах пом’якшується так, як стає м’яким залізо, й раніше крутий її норов може стати їй нині на користь. Але якщо, без передиху, вона невпинно піддається такому зачаруванню, то вона ніби розплавляється, послаблює свій дух, поки не послабить його зовсім, наче виріже зовсім з душі всі сухожилля, й стане вона тоді «списоносцем слабким»149.
— Поза сумнівом.
— Це стається швидко, якщо трапляється людина від самого початку за природою своєю слабкодуха. А той, хто має завзятий дух, навіть пригасивши свою гарячковість, залишиться запальним: його дратують всілякі дрібниці, хоча він і швидко опановує себе. З запальних такі люди стають дратівливими, гнівливими й сповненими незадоволення.
— Так отож.
— І що ж? Якщо людина кладе багато праці на тілесні вправи, добре й багато їсть, але не причетна ні до музичного мистецтва, ні до філософії, чи не виповниться вона погордою й завзяттям і не перевершить сама себе мужністю?
— Цілком можливо.
— І що ж? Оскільки вона нічим іншим не цікавиться й не спілкується з Музою, її потяг до навчання, навіть якщо він і був у її душі, не зазнав ні пізнання, ні пошуку, залишився непричетним до творчості й до інших музичних мистецтв, а через це він слабшає, робиться глухим і сліпим, бо він не спонукає цю людину, не живить її й не очищує її відчуттів.
— Так, це так.
— Така людина, по-моєму, стає ненависником слова, невігласом; вона зовсім не користується даром словесного переконання, а домагається всього дикістю й насильством, як звір; вона проводить життя в невігластві й глупоті, нескладно й непривабливо.
— Це цілком правильно.
— Очевидно, саме заради цих двох боків150 якийсь, я б сказав, бог подарував людям два мистецтва: музичне мистецтво й гімнастику, але не заради душі й тіла (це хіба що поміж іншим), а заради лютого й філософського начал у людині, щоб вони обидва узгодилися одне з одним, то ніби натягуючись, то послаблюючись, поки не буде досягнутий належний для них стан.
— Очевидно, це так.
— Отже, хто найкращим чином поєднує гімнастичні вправи з музичним мистецтвом і належною мірою надає їх душі, того ми маємо цілковите право вважати таким, що досягнув досконалості в музичному мистецтві й цілковитої злагодженості набагато більше, ніж той, хто налаштовує струни.
— Звичайно, це так, Сократе.
— Отже, Главконе, і у нашій державі для збереження її устрою буде постійно потрібен якийсь такий наглядач.
— І буде навіть дуже потрібен.
— Головні зразки виховання й навчання нехай будуть у нас такими. Для чого вдаватися в подробиці про те, якими будуть у наших громадян гуртові танці, звіроловство, полювання з собаками, змагання атлетів і кінні перегони на колісницях? Загалом приблизно зрозуміло, що все це повинно узгоджуватися з головними зразками, тож тут вже неважко буде відшукати те, що знадобиться.
— Мабуть, не важко.

[Відбір правителів і воїнів]

— Але що ж нам доведеться з’ясувати після цього? Можливо, хто з цих наших громадян повинен керувати, а хто — бути підлеглим?
— Звичайно.
— Зрозуміло, що керуватимуть ті, хто старший, а бути підлеглими будуть ті, хто молодший.
— Зрозуміло.
— І при тому керувати мають найкращі.
— І це зрозуміло.
— А з-поміж землеробів найкращі хіба не ті, котрі відзначилися у землеробстві?
— Так.
— Ну а тепер ось що: оскільки наші громадяни повинні бути кращими воїнами, отже ними будуть ті, хто нійбільше придатний до охорони держави.
— Так.
— Тут вимагається і розуміння, і здібності, а крім того, ще й турбота про державу.
— Звичайно.
— А кожен більш за все турбується про те, що йому до вподоби.
— Неодмінно.
— А до вподоби ж йому більш за все, коли вважає, що користь справи — це і його особиста користь, і коли бачить, що успіх справи співпадає з його особистим успіхом, у іншому ж випадку — навпаки.
— Авжеж ж, це так.
— Отже, з-поміж воїнів треба обирати таких людей, котрі, за нашим спостереженням, за мету всього свого життя вважають ревну службу заради державної користі й у жодному разі не погодилися б чинити всупереч їй.
— Це були б дуже вдалі захисники.
— По-моєму, між людьми будь-якого віку нам треба помічати, хто здатен бути на сторожі таких поглядів, тож ні улесливість, ні насильство не змусять його забути чи відкинути думку, що належить робити найкращого для держави.
— Як ти це кажеш — відкинути?
— Я скажу тобі. Мені здається, що думки випадають зі свідомості людини іноді за її бажанням, а іноді мимовільно: якщо людина передумає й відкине хибну думку, мимовільно ж — коли вона відкидає будь-яку істинну думку.
— Як це відбувається з нашої волі, я розумію, але як це стається мимовільно, це мені ще треба збагнути.
— Чому? Хіба ти не вважаєш, що люди позбуваються чогось доброго лише проти своєї волі, а поганого — завжди добровільно? Хіба це не погано — хибити стосовно істини, й хіба не добре — її дотримуватися? Мати думку про те, що існує насправді, хіба це, по-твоєму, не дотримуватися істини?
— Ти маєш рацію. Мені теж здається, що істинні думки люди гублять лиш мимоволі.
— Отже, це стається, коли людей обкрадають, спокушають чи гвалтують?
— Тепер я знову не розумію.
— Мабуть, я висловлююсь, як у трагедіях151. Обкраденими я називаю тих, хто дав себе переконати або хто забудькуватий: одних непомітним для них чином обкрадує час, інших — словесні докази. Тепер ти розумієш?
— Так.
— Я називаю тими, хто зазнав насильства, кого страждання чи горе змусили змінити власну думку.
— Це я теж помітив. Ти правильно говориш.
— Спокушеними ж і ти визнаєш, я гадаю, тих, хто змінив свою думку, причарований насолодами або охоплений страхом перед чимось.
— Все оманливе, природно, спокушає.
— Так от, як я щойно висловився, треба шукати людей, котрі відважніше за будь-кого стоять на варті своїх поглядів і вважають, що для держави треба робити все, на їхню думку, найкраще. Навіть замолоду, коли пропонуєш їм завдання, треба спостерігати, у чому хто з-поміж них буває особливо забудькуватим і кого легко обманути. Відбирати слід тих, у кого добра пам’ять і тих, хто не піддається обману, а хто не такий, тих не брати. Чи не так?
— Так.
— Треба також навантажити їх працею, незгодами й змаганнями й у цьому виявляти те ж саме.
— Правильно.
— Треба, отже, влаштувати для них випробування й третього типу, тобто перевірку за допомогою спокуси, й при цьому за ними треба спостерігати152. Так само, як лошат ганяють під шум і галас, щоб виявити, чи лякливі вони, так і юнаків треба наразити спершу на щось страшне, а тоді, навпаки, на приємне, випробувати їх набагато дужче, ніж золото в вогні: так з’ясується, чи піддається юнак спокусі, чи у всьому він благопристойний, чи добрий він сторож як для самого себе, так і для музичного мистецтва, якому його навчали, чи покаже він себе за будь-яких обставин помірним і гармонійним, здатним принести якомога більше користі й собі й державі. Хто витримає цей іспит і у будь-якому віці — дитячому, юнацькому й зрілому — показав себе людиною цілісною, того й треба ставити правителем і охоронцем держави, йому віддавати шану і за життя, і після смерті, удостоїти його почесного поховання й по особливому увіковічнити пам’ять про нього. А хто не такий, тих треба відсіяти. Ось таим повинен бути, Главконе, відбір правителів і воїнів, і їх призначення; щоправда, це сказано зараз лише в загальних рисах, без подробиць.
— Мені теж здається, що це повинно бути так.
— Хіба не з цілковитим насправді правом можна називати таких охоронців досконалими? Вони б охороняли державу від зовнішніх ворогів, а всередині неї оберігали б дружніх громадян, щоб у цих не було бажання, а у тих — сили чинити зло. А юнаки, котрих ми щойно назвали воїнами, були б помічниками правителів і провідниками їхніх поглядів.
— Я згоден.
— Але який би ми знайшли засіб щоб змусити переважно самих правителів — а якщо це неможливо, то хоч решту громадян — повірити якомусь благородному вимислу з числа тих, котрі, як ми нещодавно говорили153, виникають за необхідності?
— Якому ж це вимислу?
— Зовсім не новому, а фінікійському154: колись це доволі часто траплялося, як розповідають поети, і люди їм вірять, але в наш час цього не бувало, і я не знаю, чи може трапитися, тому, щоб змусити вірити в це, знадобляться дуже вагомі докази.
— Ти, мабуть, не наважуєшся сказати.
— Моя нерішучість може видатися тобі цілком природною, якщо я скажу.
— Кажи, не бійся.
— Добре, я скажу, хоча й не знаю, як мені набратися сміливості й якими висловами послуговуватися. Я спробую запевнити спочатку самих правителів і воїнів, а потім і всю решту громадян, що все те, на чому ми їх виховали й вигодували, уявилося їм уві сні як пережите, а насправді вони в той час були під землею й виліплювалися й вирощувалися в її надрах — як самі вони, так і їхня зброя й різне спорядження, що для них виготовлялося. Коли ж вони були цілком завершені, земля, що була їхньою матір’ю, народила їх на світ155. Тому вони повинні й донині турбуватися про країну, в якій живуть, як про матір і годувальницю, й захищати її, якщо хтось на неї нападе, а до інших громадян ставитися як до братів, також народжених із землі156.
— Недарма ти так довго соромився розповісти про це.
— Цілком природно. Проте вислухай і другу частину переказу. Хоча всі члени держави — брати (так скажемо ми їм, навздогін за цим міфом), але бог, котрий виліпив нас, у тих із вас, хто здатний керувати, домішав при народженні золота, і через це вони найцінніші, до їхніх помічників — срібла, заліза ж і міді — до землеробів і різних ремісників. Ви всі родичі й здебільшого народжуєте подібних до себе, хоча все таки трапляється, що від золота народиться срібне потомство, а від срібла — золоте; так само й у інших випадках. Від правителів бог вимагає перш за все й переважно, щоб саме у цьому вони виявилися відважними воїнами і нічого так старанно не оберігали, як своїх нащадків, і спостерігали, який домішок є в душах їхніх дітей, і, якщо дитина народиться з домішкою міді чи заліза, вони ніяким чином не повинні її шкодувати, але чинити так, як на те заслуговують її природні нахили, тобто залучати її до гурту ремісників або землеробів; якщо ж народиться хтось із домішкою золота або срібла, це треба цінити й з пошаною переводити її до воїнів або помічників. Адже є пророцтво, що держава зруйнується, коли її охоронятиме залізний воїн або мідний157; але як змусити повірити у цей міф — чи ти маєш для цього який-небудь засіб?
— Жодного, щоб повірили самі158 воїни, але можна переконати у цьому їхніх синів і пізніших нащадків.
— Однак вже й це сприяло б тому, щоб громадяни з великою турботою ставилися до держави, й одне до одного: я приблизно так розумію твої слова. Успіх тут залежить від того, як далеко поширюється така чутка; ми ж наділимо цих наших земнородних людей зброєю й рушимо з ними вперед під керівництвом правителів. Коли вони прийдуть на місце, нехай роздивляться, де їм краще розбити табір у місті, щоб було зручніше тримати мешканців у покорі на випадок, якби хтось не схотів дотримуватися законів, і відбивати зовнішніх ворогів, якщо супротивник накинеться, мов вовк на стадо. Коли вони розіб’ють табір і зроблять належні жертвоприношення, нехай візьмуться за облаштування житла. Чи не так?
— Авжеж, саме так.
— Житло повинно бути таким, щоб могло захистити їх і взимку і влітку, чи не так?
— Як же інакше? Адже ти, здається мені, говориш про будинки.
— Так, вле про будинки для воїнів, а не для торгашів.
— А де тут, на твою думку, різниця?
— Спробую тобі пояснити. Найжахливіше й потворніше — це якщо вівчарі так вирощують собак для охорони отари, що ті чи то від непослуху, чи від голоду або через погану звичку завдають вівцям зло і схожі не на собак, а на вовків.
— Це жахливо, звичайно.
— Треба всіляко остерігатися, щоб помічники159, оскільки вже вони переважають громадян, не чинили б у нас стосовно них нічого такого, але залишалися б їх доброзичливими союзниками й не уподібнювалися лютим володарям.
— Так, цього треба остерігатися.
— Найбільша обережність була б гарантована, якби вони були справді добре виховані.
— Але ж це так і є, — відзначив Главкон. Тут я сказав:
— На цьому не слід наполягати, любий мій Главконе. Краще будемо стверджувати те, про що ми нещодавно говорили: вони повинні отримати правильне виховання, яким би воно не було, оскільки їм доведеться дотримуватися найголовнішого — лагідно ставитися один до одного, і до громадян, яких вони охороняють.
— Це ми правильно говорили.

161160 

— На додачу до їхнього виховання, скаже будь-яка людина, що мислить тверезо, треба облаштувати їхні помешкання й інше майно так, щоб це не заважало їм бути найкращими воїнами й не примушувало б їх чинити зло решті громадян.
— Так, людина, яка мислить тверезо, скаже саме так.
— Дивися ж, — казав далі я, — якщо їм належить бути такими, то чи не слід облаштувати їхнє життя й помешкання приблизно ось яким чином: перш за все ніхто не має володіти жодною приватною власністю, якщо в тому немає гострої необхідності. Далі ні в кого не повинно бути такого помешкання чи комори, куди б не мав доступу будь-хто. Припаси, необхідні для розважливих і мужніх знавців військової справи, вони повинні отримувати від інших громадян як плату за те, що їх охороняють. Кількості припасів сторожі повинно вистачати на рік, але без надлишку. Харчуватися вони будуть разом, як під час військових походів, жити так само161. А стосовно золота й срібла треба сказати їм, що божественне золото — те, що від богів — вони завжди мають у своїй душі, тож анітрохи не потребують золота людського, та й нечестиво було б, маючи те золото, оскверняти його домішкою золота смертного: у них воно має бути чисте, не таке, як монета в обігу, котру часто нечестиво підробляють. Їм самим не дозволено в нашій державі користуватися золотом і сріблом, навіть торкатися до них, бути з ними під одним дахом, прикрашатися ними або пити з золотого чи срібного посуду162. Лише так могли б воїни залишитися неушкодженими й зберегти державу. Але щойно з’явиться у них власна земля, будинки, гроші, як зразу ж з воїнів перетворяться вони на господарів і землеробів; із союзників решти громадян зробляться ворожими до них власниками; ненавидітимуть самі й викликатимуть ненависть до себе, плекатимуть недобрі помисли й остерігатимуться їх, житимуть вони весь час у більшому страху перед внутрішніми ворогами, ніж перед зовнішніми, а у такому випадку й самі вони, і вся держава попрямують до своєї швидкої загибелі.
Ось з яких причин, як я вже сказав, і треба саме так облаштувати помешкання воїнів і все інше, і звести це до закону. Чи ти не згоден?
— Згоден, — відповів Главкон.

Книга четверта

Раптом втрутився Адімант:
— Як ти захистиш себе, Сократе, — якщо почнуть просторікувати, що не надто щасливими ти робиш цих людей, і при тому вони самі будуть винні у цьому: адже, правду кажучи, держава в їхніх руках, але вони не скористаються нічим з тих благ, які вона надає, разом з тим інші придбують собі родючу землю, вибудують великі, чудові будинки, обладнають їх належним чином, будуть приносити богам свої особливі жертвоприношення, гостинно зустрічати іноземців, володіти тим, про що ти щойно казав, — золтом і сріблом, і взагалі всім, що вважається потрібним для щасливого життя. Очевидно, твої воїни розташувалися в державі, можна сказати, просто як наймані допоміжні загони, виключно для охоронної служби.
— Так, — сказав я, — і до того ж на відміну від решти вони служать лише за продовольство й не отримують крім нього жодної винагороди, тож вони не можуть ні виїжджати в чужі землі за власним бажанням, ні робити подарунки гетерам, ні робити інші витрати ха власним бажанням, які бувають у тих, кого вважають щасливим. Все це і ще багато іншого й подібного ти випустив з уваги, коли висував проти мене своє звинувачення.
— Ну, то додамо це до обвинувачення, — сказав Адімант.
— Отже, ти запитуєш, як ми вибудуємо свій захист?
— Так, я запитую про це.

[Модель ідеальної держави (утопія)]

— Я гадаю, нам буде що сказати, якщо ми рушимо тим самим шляхом. Ми скажемо, що немає нічого дивного, якщо наші воїни саме таким чином будуть найбільш щасливими; а втім, ми засновуємо цю державу зовсім не заради того щоб зробити якось по особливому щасливим лише один прошарок її населення, але, навпаки, хочемо зробити такою усю державу в цілому. Адже саме в такій державі ми хотіли знайти справедливість, а несправедливість, навпаки, за найгіршого державного ладу й на підставі цих спостережень вирішити питання, що так довго нас цікавило. Зараз ми ліпимо в нашій уяві державу, як ми вважаємо, щасливу, але не в окремій його частині, не так, щоб лише хтось у ній був щасливий, але так, щоб вона була щаслива вся загалом; а вслід за тим ми розглянемо протилежну їй державу. Це ніби якби ми писали картину, а хтось підійшов і став дорікати нам через те, що для змалювання найгарніших частин живої істоти ми не користуємося найгарнішими фарбами: наприклад, якщо очі, хоча це й найгарніше, були б намальовані не пурпуром, а чорним кольором. Мабуть, було б доречним для захисту від таких дорікань сказати: «Дивак, не думай, нібито ми повинні малювати очі аж такими гарними, що вони й на очі не будуть подібними; те ж саме стосується й інших частин тіла, — ти дивися, чи виходить у нас гарним усе загалом, коли ми кожну частину передаємо належним чином»163.
От і зараз — не примушуй нас поєднувати з посадою воїнів таке щастя, що зробить їх ким завгодно, але не воїнами. Ми змогли б і землеробів одягнути в святковий одяг, прикрасити золотом і дозволити їм лише для власного задоволення обробляти землю, а гончари нехай зручно розляжуться біля вогнища, п’ють собі досхочу й бенкетують, підсунуть поближче гончарне коло й роблять свою роботу лише настільки, наскільки їм захочеться. І всіх інших ми у такий же спосіб можемо зробити щасливими, щоб так процвітала вся держава.
Ні, не переконуй нас, адже якщо ми тебе послухаємо, то й землероб не буде землеробом, і гончар — гончарем, і взагалі ніхто з людей, з яких складається держава, не збереже свого обличчя. Втім, в інших випадках це ще не так важливо. Адже якщо шевці стануть непридатними, зіпсованими й видаватимуть себе не за тих, хто вони є насправді, у цьому для держави ще немає лиха. Але якщо люди, котрі стоять на сторожі законів і держави, такими не є насправді, а лише ввижаються такими, ти побачиш, що вони зруйнують вщент усю державу, і лише в них самих буде можливість гарно влаштуватися й процвітати.
Якщо ми зробимо воїнів справжніми воїнами, вони жодним чином не стануть чинити лихо державі. А хто твердить про якихось землеробів, ніби вони не члени держави, а бездіяльні й благополучні учасники загальнонародного бенкету, той, імовірно, має на увазі не державу, а щось інше. Треба вирішити, чи ставимо ми воїнів, маючи на увазі найвище благополуччя їх самих, чи ж нам слід турбуватися про державу в цілому та про її процвітання. Воїнів та їхніх помічників треба змушувати сприяти цьому й треба переконати їх, щоб вони стали добрими майстрами своєї справи, та й усіх інших також. Таким чином, при зростанні й благоустрої нашої держави треба надавати всім станам можливість мати свою долю в спільному процвітанні, згідно з їхніми природними нахилами.
— На мою думку, ти говориш добре.
— Чи не видасться тобі правильно сказаним те, що дуже подібне до цього?
— А що саме?
— Подивися, чи не це псує всіх інших майстрів так, що вони стають поганими…
— Що ти маєш на увазі?
— Багатство і бідність.
— Як це?
— А отак: чи захоче розбагатілий гончар, на твою думку, вдосконалюватися у своєму ремеслі?
— Анітрохи.
— Швидше він ставатиме все ледачішим і недбалішим?
— І навіть дуже.
— Отже, він стане гіршим гончарем?
— І це, звичайно, так.
— А якщо він через бідність не може придбати собі інструмент або щось інше, потрібне для його ремесла, то його вироби будуть гіршими й він гірше навчить цій справі своїх синів та інших учнів.
— Так, тільки так.
— Отже, й від того, і від другого — й від бідності, й від багатства — гіршими стають і вироби й самі майстри.
— Це очевидно.

[Скасування багатства й бідності в ідеальній державі]

— Так, мабуть, ми відшукали для наших воїнів ще щось таке, чого слід остерігатися, — як би воно не пробралося в державу непомітним для сторожі чином.
— Що ж це таке?
— Багатство й бідність. Одне тягне за собою розкіш, лінощі, новації, друге крім новацій — ще й ницість і злочинність.
— Звичайно. Однак, Сократе, зваж і це: як наша держава матиме сили воювати, якщо вона не володіє коштами, а особливо якщо вона буде змушена вести війну з великою й багатою державою?
— Зрозуміло, що воювати з однією такою державою їй було б важкувато, а з двома — легко.
— Як це?
— Та перш за все через те, що оскільки вже так склалося, то хіба не з багатими людьми будуть битися наші знавці військової справи?
— Звісно, що з багатими.
— То що ж, Адіманте? Хіба тобі не здається, що одному бійцеві навкулачки, чудово підготованому, буде легко битися з двома ненавченими цій справі, багатими й товстими людьми?
— Але, мабуть, не з обома зразу.
— Ні, саме так: від нього б залежало, чи відбігти, потім обернутися й вдарити першого, хто до нього наблизиться. А якщо він частіше застосовуватиме цей прийом, та ще й на сонці, в задушливу спеку? Хіба такий боєць не здолає й більшу кількість подібних противників?
— Не сперечатимусь, дивуватися тут немає чому.
— Але хіба ти не вважаєш, що у багатих людей більше вміння й досвіду скорше вже в бою навкулачки, ніж у військовій справі?
— Вважаю.
— Отже, наші знавці військової справи, природно, спроможні битися з подвійною і навіть потрійною кількістю ворогів.
— Поступаюся перед тобою: на мою думку, ти говориш правильно.
— Далі. Якщо вони відправлять посольство до іншої держави й скажуть правду, тобто: «Ми зовсім не користуємося ні золотом, ні сріблом — нам це не дозволено, але ж вам можна: отже, якщо ви вестимете війну як наші союзники, вам перепаде наша частина здобичі», — чи не вважаєш ти, що у відповідь хтось волітиме виступити супроти міцних, тренованих собак, і не швидше разом з ними — проти товстих і м’якотілих овець?
— Гадаю, що не волітиме. Ну, а якщо й багатства решти держав зосередяться в одній з них, дивися, чи не буде це небезпечним для держави, що не має багатства?
— Ти щасливий, якщо вважаєш, що заслуговує називатися державою щось інше, крім того, яке засновуємо ми.
— Ну чому ж?
— У всіх інших назва повинна бути довшою, тому що кожна з них становить собою велику кількість держав, а зовсім не «місто», як висловлюються гравці164. Та як би там не було, в них містяться дві ворожі одна одній держави: одна — бідноти, друга — багатіїв; і у кожній з них знову ж таки, багато держав, тож ти не вгадаєш, якщо підходитимеш до них як до чогось цілого. Якщо ж ти підійдеш до них як до багатьох і передаш гроші й владу одних громадян іншим або їх самих переведеш з однієї групи в іншу, ти завжди здобудеш собі союзників, а супротивників ти матимеш небагато. І поки держава керуватиметься розумно, як нещодавно й було нами постановлено, його міць буде надзвичайно великою; я кажу не про показну, а про справжню міць, навіть якщо державу захищає лише тисяча воїнів. Ні поміж еллінами, ні поміж варварами нелегко відшукати бодай одну державу, велику в цьому розумінні, разом з тим як уявно великих багато й вони набагато більші за нашу державу. Чи ти вважаєш інакше?
— Ні, присягаюся Зевсом.

[Розмір ідеальної держави]

— Отже, саме це й слугувало б нашим правителям межею для необхіного розміру держави, яку вони облаштовують; і відповідно до його розмірів вони й визначать кількість землі й не зазіхатимуть на більше.
— Про яку межу ти говориш?
— По-моєму, ось про яку: державу можна збільшуватиь лише доти, поки вона не припинить бути цілістю, але не більше того.
— Чудово.
— Отже, ми дамо нашим воїнам ще й таке завдання: всіляко стежити за тим, щоб наша держава була не надто маленькою, але й не уявно великою — вона повинна бути достатньою й цілісною.
— Легке ж вони отримали завдання!
— А ще більш легким буде їм те, про що ми вже згадували, коли казали, що нащадки воїнів, якщо вони вродилися невдалими, требе переводити до інших станів, а значних людей з інших станів — до воїнів. Цим ми хотіли показати, що й кожного з решти громадян треба налаштувати на ту одну справу, до котрої вони мають хист, щоб вони робили лише ту справу, котра їм властива, і кожен становив би цілість, а не множину: так і вся держава в цілому стане єдиною, а не множинною.
— Це завдання простіше ніж те.
— Хтось, можливо, вирішить, любий мій Адіманте, що всі наші вимоги надто численні й зависокі для воїнів. Поміж тим все це дрібниці, якщо вони стоятимуть, як кажуть, на сторожі однієї лише великої справи, чи, скоріше, не великої, а достатньої.
— А що це за справа?

[Роль правильного виховання, навчання й законів в ідеальній державі]

— Навчання й виховання. Якщо внаслідок гарного навчання воїни стануть поміркованими людьми, вони й самі без проблем з’ясують це, а також і все те, що ми зараз замовчуємо, скажімо: пошуки для себе дружини й шлюб, а також народження дітей. Адже все це треба узгоджувати з прислів’ям: «У друзів все спільне»165.
— Це було б цілком правильно.
— Насправді, варто лише дати перший поштовх державному устрою, й він рушить вперед самостійно, набираючи обертів, наче колесо. Адже правильне виховання й навчання пробуджують у людині гарні природні нахили, а в кого вони вже були, завдяки такому вихованню вони стають ще кращими — і взагалі, і в розумінні успадкування їх своїми нащадками, що можна спостерігати у всіх живих істот.
— Це природно.
— Коротше кажучи, тим, хто стереже державу, треба докладати всіх зусиль до того, щоб від них не сховалося її псування, й перш за все їм треба оберігати державу від новацій у сфері гімнастичного й музичного мистецтв, котрі порушують порядок. Коли посилаються на те, що

Співи людям зазвичай до вподоби
Найновіші з тих, що співці нещодавно уклали166,

треба особливо остерігатися, що можуть подумати, нібито поет говорить не про новий зміст пісень, а про новий стиль наспіву, й саме це ось і схвалити. Поміж тим такі речі не варто схвалювати й не можна таким чином розуміти цей вірш. Треба остерігатися впроваджувати новий вид музичного мистецтва — тут ризикують усім: адже ніде не буває зміни правил музичного мистецтва без змін у найважливіших державних інституціях — так стверджує Дамон, і я йому вірю.
— І мене долучили до гурту тих, хто йому вірить, — сказав Адімант.
— Видно, десь саме тут треба буде нашим воїнам встановити свій вартовий пост — в сфері музичного мистецтва.
— Справді, сюди легко й непомітно підкрадається порушення законів.
— Так, під прикриттям невинної забави.
— Насправді ж порушення законів завдає саме тієї шкоди, котра мало-помалу впроваджуючись, помаленьку входить до звичаїв і навичок, а звідтіля, вже у значно більших розмірах, поширюється на ділові взаємостосунки громадян і зазіхає вже на самі закони й державний устрій, причому зазнач собі Сократе, з найбільшою розбещеністю, врешті решт перекидає все догори дном як у приватному, так і в суспільному житті.
— Припускаю, що справи йдуть саме таким чином.
— На мою думку, так.
— Отже, як ми й говорили на початку, навіть ігри наших дітей повинні якомога більше відповідати законам, тому що, якщо вони стають безладними й діти не дотримуються правил, неможливо виростити з них серйозних законослухняних громадян.
— Звичайно.
— Якщо ж діти з самого початку гратимуть як слід, то завдяки музичному мистецтву вони звикнуть до законності, й цілковито протилежно іншим дітям ці навички будуть постійно зростати й відбиватися на всьому, навіть на виправленні державного ладу, якщо в ньому щось було не так167.
— Це правильно.
— І у всьому, що вважають дрібницями, вони відшукають норми поведінки; поміж тим це вміння цілковито втрачено тими, про кого ми згадували на початку.
— Які ж це норми?
— Такі: молодшим належиться мовчати біля старших, поступатися їм місцем, підводитися в їхній присутності, поважати батьків168; далі йде все, що стосується зовнішності: зачіска, одяг, взуття й таке інше. Чи ти не згоден?
— Згоден.
— Але я вважаю, що було б неправильно регулювати все це законом: це ніде не прийнято, та й такі постанови все одно не втримаються, навіть якщо будуть викладені письмово.
— Чому?
— У якому напрямку хто був вихований, Адіманте, таким і стане, мабуть, весь його майбутній шлях. Або, на твою думку, подібне не з’являється через подібне?
— А як же інакше?
— І я гадаю, ми б сказали, що від виховання врешті решт залежить цілком визначений і виражений результат: або благо, або його протилежність.
— Звичайно.
— З цієї причини я особисто й не намагався б поки що впроваджувати закони у цій сфері.
— Звісно.
— Але скажи, ради богів, чи відважимося ми встановлювати якісь закони, що стосуються ринку, тобто стосовно тих оборудок, які там укладаються, а якщо завгодно, то й стосовно відносин між ремісниками, сварок, бійок, пред’явлення позовів, призначення суддів? А тут ще знадобиться збирати й визначати податки то на ринку, то в гавані — словом, взагалі торкатися ринкових, міських, портових і таких інших справ.
— Не варто нам робити приписи для тих, хто отримав бездоганне виховання: у більшості випадків вони самі без проблем зрозуміють, які тут знадобляться закони.
— Так, мій друже, якщо так, якщо бог їм дасть зберегти цілими ті закони, котрі ми розбирали раніше.
— А якщо ні, то все їхнє життя мине у тому, що вони безперестанку встановлюватимуть багато різних законів і вносити до них поправки з розрахунку на те, що таким чином досягнуть досконалості.
— За твоїми словами, їхнє життя буде наче у тих хворих, котрі через розбещеність не бажають облишити свій негідний спосіб життя.
— Отож.
— Цікаво ж вони витрачатимуть час: лікуючись вони домагаються лише того, що роблять свої хвороби різноманітнішими й сильнішими, але постійно намагаються видужати, коли хтось порадить їм нові ліки.
— Справді, стан у таких хворих саме такий.
— Далі. Хіба не кумедне в них ось ще що: своїм найлютішим ворогом вони вважають того, хто каже їм правду, а саме, що, поки вони не припинять пиячити, переїдати, віддаватися утіхам кохання й бездіяльності, їм анітрохи не допоможуть ні ліки, ні припарки, ні розрізи, а також замовляння, амулети й таке інше.
— Але це не надто кумедно: що ж кумедного у тому, коли правильні вказівки викликають гнів?
— Ти, як видно, не схильний рохвалювати таких людей.
— Ні, присягаюся Зевсом.
— Отже, ти не похвалиш і державу, котра вся цілком, як ми нещодавно говорили, чинить щось подібне. Чи тобі не здається, що те ж саме відбувається у державах, де погано керують, де громадянам заборонено змінювати державний устрій в цілому й такі спроби караються смертю? А хто намагається бути приємним і догоджає громадянам, які знаходяться під таким управлінням, запобігає перед ними, попереджає їхні бажання й готовий їх виконувати, той, виходить, буде гарною людиною, мудрою в найважливіших справах, і громадяни надаватимуть йому почесті.
— На мою думку, така держава чинить як хвора людина169, а цього я ніяк не можу схвалити.
— І ти не захоплюєшся сміливістю й спритністю тих, хто з цілковитою готовністю служить таким державам?
— Захоплююся, але я роблю виняток для тих, хто помиляється стосовно таких держав і уявляє себе справжнім державним діячем через те, що його вихваляє натовп.
— Як ти кажеш? Ти не згоден з ними? Чи, на твою думку, коли людина не вміє міряти, а багато інших людей, які теж не вміють цього робити, переконують її, що вона має зріст чотири лікті, вона все ж таки здатна не думати, що вона є такою?
— Це неможливо.
— Ти не гнівайся на них. І справді, такі законодавці найкумедніші: вони, як ми щойно говорили, весь час роблять поправки до своїх законів, гадаючи покласти край зловживанням у справах, але, як я щойно відзначив, не розуміють, що насправді уподібнюються до людей, які розрубують гідру170.
— Це так, нічого іншого вони не роблять.
— Так от, я вважав би, що в державі, погано або добре облаштованій, справжньому законодавцеві нема чого хвилюватися про такі різновиди законів, тому що в першому випадку вони марні й зовсім ні до чого, а в другому дещо з них запровадить кожен, ким би він не був, в усьому іншому ж вони самі по собі впроваждуються через навички, що вже були раніше.
— Що ж іще, — запитав Адімант, — залишається у нас стосовно законодавства?
Тоді я сказав:
— У нас нічого, а от у Аполлона, що в Дельфах, — найбільші, найчудовіші й найперші законоположення171.
— Це ще які?
— Про побудову капищ, жертвоприношення і всього іншого, що стосується вшанування богів, геніїв і героїв; також про поховання мертвих, і про те, що слід виконувати, щоб милостиво привернути до себе тих, хто знаходиться там, в Аїді. Такі речі нам самим невідомі, але, коли ми засновуємо державу, то й нікому іншому не повіримо, якщо у нас є розум, і не скористаємося жодним іншим наставником, крім вітчизняного172: адже у таких випадках саме цей бог — вітчизняний наставник всіх людей; він спрямовує, сидячи в самому центрі Землі, там, де знаходиться її пуп173.
— Чудово сказано! Так і зробимо.
— Далі, сину Арістона, припустимо, що держава у тебе вже заснована. Після цього візьми якийсь достатньо яскравий каганець і подивися сам — і запроси свого брата, а також Полемарха й усіх решту, — чи не вийде в нас роздивитися, де там ховається справедливість, а де несправедливість, у чому різниця між ними і котру з них треба мати людині, щоб бути щасливою, байдуже, чи сховається вона від усіх богів і людей чи ні.
— Дурниці, — сказав Главкон, — адже ти сам обіцяв зробити таке дослідження, вважаючи, що з твого боку було б не благочестиво не з’явитися на допомогу справедливості в міру твої сил, у будь-який спосіб.
— Ти правильно нагадав, — сказав я, — так і треба вчинити, але ви маєте мені допомогти.
— Будь-ласка, ми готові.
— Я сподіваюся відшукати відповідь ось яким чином: думаю, що ця держава, якщо вона правильно влаштована, буде у нас цілком досконалою.

[Чотири чесноти ідеальної держави]

— Зрозуміло, що вона мудра, мужня, розважлива і справедлива174.
— Зрозуміло.
— Отже, за наявності того, що ми в ній знайдемо, незнайденим буде лише те, що залишиться?
— Що ти маєш на увазі?
— Це так само, як трапляється стосовно будь-яких чотирьох речей, якщо ми шукаємо серед них якусь одну: достатньо або заздалегідь знати, що вона таке, або ж знати заздалегідь про інші три речі; таким чином ми знайдемо ту, яку шукаємо, — адже зрозуміло, що вона не що інше, як залишок.
— Ти говориш правильно.
— Отже, і в нашій справі треба так само шукати, оскільки наша держава вирізняється чотирма особливостями.
— Очевидно.
— І перш за все, на мою думку, цілком очевидна її мудрість, хоча справа з нею уявляється дещо дивною.
— Чому ж?
— Та держава, яку ми розбирали, видається мені справді мудрою — адже в ній роблять справедливі рішення, чи не так?
— Так.
— Між іншим, ці розумні рішення і є певним знанням; невігластво тут не допоможе, треба вміти гарно міркувати.
— Очевидно.
— А у державі можна зустріти багато різноманітних знань.
— Звичайно.
— То невже ж через знання столярного мистецтва державу слід назвати мудрою й такою, що робить правильні рішення?
— Зовсім не через це, інакше її варто було б назвати теслярською.
— Отже, хоча для держави й бажано, щоб дерев’яні вироби були якнайкращими, однак не за вміле їх виготовлення можна назвати державу мудрою.
— Звичайно, ні.
— То що ж? Через мідні й інші такі ж вироби?
— Все це тут ні до чого.
— І не через вирощування плодів землі, інакше державу можна було б назвати землеробською.
— Мені здається, що так.
— То що ж? Чи є у щойно заснованій нами державі у когось із громадян якесь таке знання, що за його допомогою можна вирішувати не дрібні, а загальнодержавні питання й найкращим чином керувати внутрішніми й зовнішніми стосунками?
— Так, є.
— Яке саме і в кого?
— Це мистецтво завжди бути напоготові: ним володіють ті правителі, котрих ми нещодавно назвали досконалими воїнами.
— Оскільки є таке знання, то що ти скажеш про нашу державу?
— У ній виконуються правильні рішення, й вона вирізняється істинною мудрістю.
— А як ти вважаєш, кого більше в нашій державі — ковалів чи цих справжніх воїнів?
— Ковалів набагато більше.
— Та й порівняно з усіма іншими, хто має будь-яке знання і хто згідно з ним і називається, воїнів все одно найменше.
— Так, набагато менше.
— Отже, держава, заснована згідно з природою, всуціль була б мудрою завдяки зовсім невеликій частині населення, котра стоїть на чолі й керує, і її знанням. І мубуть, від природи в дуже невеликій кількості зустрічаються люди, достойні щоб володіти цим знанням, яке одне лиш з усіх інших різновидів знання заслуговує називатися мудрістю.
— Ти цілком маєш рацію.
— От ми й знайшли, вже не знаю, яким саме чином, одну з чотирьох властивостей нашої держави — і як таке, і його місце в державі.
— Мені принаймні видається, що ми його достатньо розтлумачили.
— Що ж стосується мужності — яка вона сама і де її масце в державі (чому державу називають мужньою) — це вже не так важко помітити.
— А саме?
— Коли державу називають боязкою чи мужньою, хто ж зверне увагу на щось інше, крім тієї частини її громадян, котрі воюють і б’ються за неї?
— Жодна людина не дивитиметься ні на що інше.
— Адже, гадається мені, за рештою її громадян, чи вони боягузливі чи мужні, не можна зробити висновок, що держава така, а не інакша.
— Не можна.
— Мужньою держава буває лише завдяки якійсь одній своїй частині — завдяки тому, що у цій своїй частині вона має силу, котра постійно зберігає те розуміння небезпеки — а саме, що вона полягає у тому й тому, — котре вклав у неї законодавець через виховання. Хіба не це ти називаєш мужністю?
— Я не зовсім зрозумів, про що ти говориш. Повтори, будь-ласка.
— Мужність я вважаю певним збереженням.
— Що значить — збереженням?
— Тим, що зберігає певне розуміння небезпеки, — що вона таке і яка вона. Утворюється це розуміння внаслідок виховної дії закону. Я сказав, що воно зберігається, тобто людина зберігає його і в стражданні, і в задоволенні, і в пристрасті, і під час страху і ніколи від нього не відмовляється. А на що це схоже, я міг би, якщо ти хочеш, пояснити тобі через уподібнення.
— Звичайно, хочу.
— Як тобі відомо, фарбувальники, які хочуть пофарбувати вовну в пурпур, спершу обирають з великої кількості відтінків вовни лише одне біле забарвлення, тоді старанно, у різний спосіб готують її до того, щоб вона якомога краще тримала пурпурний колір, і, нарешті, фарбують. Пофарбована таким чином вовна вже не вицвітає, і прання, з лугом чи без, не впливає на колір. Інакше, ти сам знаєш, що трапляється, якщо фарбують — все рівно, у той колір чи в інший — без попередніх приготувань.
— Знаю, яке слабке тоді забарвлення і як смішно воно виглядає.
— Так от, затям собі, дещо подібне робимо й ми в міру своїх сил, коли обираємо воїнів і виховуємо їх за допомогою музичного мистецтва й гімнастики. Ми не прагнемо нічого іншого, крім того, щоб вони по можливості краще й переконаніше сприйняли закони — немов забарвлення: їх розуміння небезпеки й усього іншого стане міцним завдяки їхнім природним нахилам і отриманому ними належному вихованню, і це забарвлення не можна буде змити жодним сильним лугом — ні задоволенням, що діє сильніше халестрійського поташу175 й попелу, ні скорботою, ні страхом, ні пристрастю, взагалі нічим з-поміж подібних їдучих засобів. Ось такого роду силу й постійне збереження правильного й законного розуміння про те, що небезпечно, а що ні, я називаю й вважаю мужністю, якщо ти не заперечуєш.
— Я анітрохи не заперечую, тому що, на мою думку, те розуміння цього предмету, котре, хоч воно й правильне, виникло незалежно від виховання, як це бачимо у тварин і у рабів, ти не вважаєш законним і називаєш якось інакше, тільки не мужністю.
— Цілковита правда.
— Отже, я згоден з твоїм розумінням мужності.
— Для правильного розуміння погодься ще й з тим, що тут йдеться про мужність як про властивість громадянина. Якось іншим разом ми, якщо схочеш, розберемо все це краще, алже зараз наші пошуки стосуються не мужності, а справедливості. Про мужність, на мою думку, поки що вистачить.
— Чудово, — сказав Главкон.
— Залишається розглянути ще дві властивості нашої держави: розважливість і те, заради чого й робилося все наше дослідження, — справедливість.
— Так, звичайно.
— Як би нам раніше віднайти, що таке справедливість, і вже більше не торкатися до розважливості.
— Я особисто не знаю, але мені не хотілося б з’ясовувати, що таке справедливість, перш ніж ми розглянемо розважливість. Якщо хочеш зробити мені приємне, розглянь спершу її.
— Я хочу і навіть повинен, якщо не помиляюсь.
— То починай.
— Так, обов’язково. Розважливість, з нашого погляду, більше, ніж ті, що були перед нею, властивості, годиться для деякої спізвучності й гармонії.
— Як це?
— Щось на зразок порядку176 — ось що таке розважливість; це влада над певними задоволеннями й бажаннями — адже так стверджують, коли кажуть «подолай самого себе», вже не знаю, яким це чином. І багато про що ще таке саме кажуть, що це — наслідки розважливості. Чи не так?
— Саме так.
— Хіба це не смішно: «перемогти самого себе»? Виходить, що людина долає того, хто цілком очевидно поступається сам перед собою, тож той, хто поступається, й буде тим, хто перемагає: адже при всьому цьому мова йде про одну й ту саму людину.
— Звичайно.
— Але мені здається, саме цим і хочуть сказати, що в самій людині, в її душі є певна краща частина й певна гірша, і, коли те, що за своєю природою краще, опановує гірше, у такому разі кажуть, що вона «опановує саму себе»: отже, це похвала; коли ж через погане виховання або товариство гору бере гірше (адже його так багато, а кращого набагато менше), тоді з осудом і докором називають це «поступкою самому собі», а людину, яка перебуває в такому стані, — невитриманою.
— Зазвичай так і кажуть.
— Поглянь тепер на нашу нову державу й ти знайдеш у ній один з цих двох станів: ти скажеш, що таку державу справедливо можна оголосити такою, що здолала саму себе, оскільки треба називати розважливим і таким, що подолав самого себе все те, у чому краще править гіршим.
— Я дивлюся й бачу, що ти маєш рацію.
— Багато найрізноманітніших бажань, задоволень і страждань простіше за все спостерігати у жінок і домашньої челяді, а поміж тими, кого називають вільними людьми, — у нікчемних представників більшості.
— Звичайно.
— А прості, помірні177, продумано спрямовані розумом і правильним мисленням, ти зустрінеш дуже в небагатьох, кращих за походженням і за вихованням.
— Це правильно.
— Тож чи не помічаєш ти цього в нашій державі: жалюгідні побажання більшості підкоряються в ній розумним побажанням меншості, тобто людей порядних?
— Так, помічаю.
— Отже, якщо вже визнавати якусь державу такою, що подолала й задоволення, й побажання, й саму себе, то це й буде наша держава.
— Цілком правильно.
— А хіба не можна, згідно з цим усім, визнати її розважливою?
— Цілком можна!
— І знову ж таки, якщо вже в якійсь державі й у правителів, і у підвладних існує узгоджена думка про те, кому слід керувати, то вона присутня і в нашій державі. Чи ти не згоден?
— Цлком і безперечно згоден.
— Оскільки справи йдуть таким чином, то кому з них властива, на твою думку, розважливість — правителям чи підвладним?
— Нібито і тим і тим.
— Ну, от бачиш, ми, отже, правильно передбачали нещодавно, що розважливість схожа на певну гармонію178.
— І що ж?
— Це не так, як з мужністю або мудрістю: вони, присутні в якійсь одній частині держави, роблять всю державу відповідно або мужньою, або мудрою; розважливість же не так проявляється в державі: вона налаштовує на свій лад геть усе цілком; користуючись усіма своїми струнами, вона змушує й ті, що натягнуті слабко, і ті, що сильно, і середні лунати узгоджено між собою, якщо завгодно, за допомогою розуму, а іноді й силою чи, нарешті, кількістю й багатством і всьому такому самому, тож ми з цілковитим правом могли б сказати, що ось ця узгодженість і є розважливістю, кажучи іншими словами, природне поєднання гіршого й кращого у питанні про те, що має правити в державі, й у кожній людині зокрема.
— Я маю таку саму думку.
— Добре. Ми оглянули ці три властивості нашої держави. А той різновид, що залишився нерозглянутим, той, завдяки якому держава стає причетною до доброчесності, що він собою становить? Втім, зрозуміло, що це — справедливість.
— Зрозуміло.
— Тепер, Главконе, нам треба, наче мисливцям, вишикуватися навколо цього гаю й уважно стежити, щоб від нас не втекла справедливість, бо вона вислизає, і знову все буде незрозуміло. Адже вона певно ховається десь тут: ти дивися й намагайся її помітити, а якщо помітиш першим, покажи й мені.
— Якби я тільки міг! Краще вже йти услід за тобою, розглядаючи те, на що мені вкажуть, — ось на що я тобі набагато більше знадоблюся.
— То помолися й гайда зі мною.
— Я так і зроблю, а ти веди мене.
— А й справді, тут непрохідний ліс, навколо темно й важко бодай щось розвідати. Але все одно — треба йти вперед.
— Так, ходімо!
Раптом, помітивши щось, я вигукнув: «Агов, Главконе, яка радість! Здається, ми натрапили на її слід, мені здається, вона недалеко від нас втекла!»
— Добрі новини! — сказав Главкон.
— Але ж ми й роззяви!
— Чому так?
— Любий мій, вона мало не від самого початку крутиться у нас під ногами, а ми на неї й не глянемо — просто сміх! Це начебто коли шукаєш те, що у тебе в руках: ось і ми дивилися не сюди, а кудись вдалину, де вона нібито від нас сховалася.
— Як це ти кажеш?
— А ось так: на мою думку, в нашій бесіді ми самі себе не зрозуміли, тобто не зметикували, що вже тоді ми якимсь чином говорили саме про справедливість.
— Надто довга передмова, коли хочеться дізнатися!
— То слухай і міркуй сам. Ми ще на початку, коли засновували державу, постановили, що робити це треба неодмінно в ім’я цілого. Так от, це ціле і є справедливість або якийсь її разновид. Ми постановили, що кожна окрема людина повинна робити щось одне з того, що потрібно в державі, й притому якраз те, до чого вона згідно зі своїми природними нахилами більше за все здатна.
— Так, ми говорили таке.
— Але робити свою справу й не втручатися в чужу — це і є справедливість, про це ми чули від багатьох інших, та й самі часто так казали.
— Авжеж, казали.
— Так от, мій друже, робити кожному свою справу — це, мабуть, і буде справедливістю. Знаєш, чому я роблю такий висновок?
— Ні, поясни будь-ласка.
— На мою думку, крім тих властивостей нашої держави, які ми розглянули, — її розважливість, мужність і розумність — у ній залишається ще те, що дає можливість їхньої присутності там і збереження. І ми стверджували, що залишок, після того як ми знайшли ці три властивості, й буде справедливістю.
— Неодмінно.
— Однак, якби вимагалося вирішити, присутність котрої з цих трьох властивостей робить нашу державу досконалішою, то це було б важким завданням: чи буде це єдністю думок у правителів і підвладних, чи наявність у воїнів і збереження ними відповідної до законів думки про те, що небезпечно, а що ні, або, нарешті, властива правителям розумність і пильність? Чи ж більш за все сприяє досконалості нашої держави те, що властиво там і дитині, й жінці, й рабові, й вільному, й ремісникові, й правителеві, й підвладному, а саме: кожен робить своє, не розкидуючись і втручаючись у сторонні справи?
— Це, звичайно, важко вирішити.
— Як бачимо, у питанні про досконалість держави здатність кожного громадянина робити свою справу змагається з мідрістю, розважливістю й мужністю.
— І навіть дуже.
— То чи не вважаєш ти, що й справедливість змагається з ними за досконалість держави?
— Поза сумнівом.
— Розглянь ще ось таке — не знаю, чи погодишся ти з цим: хіба не правителям держави ти доручиш судові справи?
— А як же інакше?
— А хіба під час судового розгляду їхні зусилля будуть спрямовані більше на щось інше, ніж на те, щоб ніхто не захоплював чужого й не втрачав свого?
— Ні, саме на це.
— Тому що це справедливо?
— Так.
— Отже, і на прикладі цього можна переконатися, що справедливість полягає в тому, щоб кожен мав своє і виконував теж своє.
— Це справді так.
— Ну, а чи погодишся ти зі мною ось у чому: якщо тесля спробує виконувати роботу шевця, а швець — теслі, змінивши й інструмент, і звання, або якщо одна й та ж людина спробує виконати обидві роботи й майстри поміняються місцями, чи вважаєш ти, що держава зазнає великого збитку?
— Не дуже великого?
— Справді, коли ремісник або хтось інший, крамар за своїми природними нахилами, піде вгору завдяки своєму багатству, численним зв’язкам, силі тощо і спробує перейти до стану воїнів, або коли хтось із воїнів спробує пробратися до гурту членів ради або в сторожу, будучи непридатним для цього, причому й ті й інші обміняються своїм інструментом, і своїм званням, або коли одна й та ж людина спробує робити це все одночасно, тоді, думаю, й ти погодишся, що така заміна й втручання не в свою справу — загибель для держави.
— Цілковита загибель.
— Отже, втручання цих трьох станів у чужі справи й перехід з одного стану до іншого — найбільша шкода для держави й цілковито може вважатися вищим злочином.
— Абсолютно правильно.
— А вищий злочин проти своєї ж держави чи не назвеш ти несправедливістю?
— Звичайно.
— Отже, ось це і є несправедливість. І давай скажемо ще раз: на протилежність їй справедливістю буде — і зробить справедливою державу — відданість своїй справі у всіх станів — крамарів, помічників і сторожі, причому кожен з них буде виконувати те, що йому властиве.
— Справа є, на мою думку, саме такою.
— Поки ми не станемо стверджувати цього надто рішуче, але якщо ця ідея згодиться для кожної окремої людини й підтвердиться, що й там здійснюється справедливість, тоді вже ми погодимося, інакше про що ще й говорити? Якщо ж ні, то нам доведеться вести дослідження по-іншому. А тепер давай завершимо наш розгляд так, як ми й хотіли: оскільки ми спершу взялися розглядати щось велике, у чому здійснюється справедливість, нам вже легше помітити її в окремій людині. Великою ми вважали державу, і облаштували ми її якомога краще, бо знали напевне, що в досконалій державі має бути здійснена справедливість.
Те, що ми там знайшли, давай перенесемо на окремо взяту людину. Якщо співпаде — дуже добре; якщо ж у окремо взятій людині відшукається щось інше, ми перевіримо це, знову звернувшись до держави. Можливо, що цим зближенням, наче тертям двох дерев’яних цурпалків один об одного, ми змусимо яскраво спалахнути справедливість, а оскільки вона стане видимою, ми міцно утвердимо її в нас самих.
— Ти вказуєш на правильний шлях, так і треба вчинити.
— Якщо хтось називає одним і тим самим більше й менше, то невже вони не схожі в тому, через що їх так називають? Чи вони схожі між собою?
— Схожі.
— Отже, й справедлива людина зовсім не буде відрізнятися від справедливої держави через саму ідею справедливості, але, навпаки, буде до неї подібна.
— Так, подібна.
— Між іншим державу ми визнали справедливою, коли три стани, що є в ній, різних за своєю природою, роблять кожен свою справу. А розважливою, мужньою й мудрою ми визнали державу внаслідок відповідного стану й властивостей представників цих самих станів.
— Правильно.
— Отже, мій друже, ми точнісінько так само будемо розцінювати й окрему людину: в її душі є ті ж самі різновиди, що й у державі, й внаслідок такого ж їхнього стану буде правильним застосовувати до них ті самі позначення.
— Це цілком неминуче.
— Нічого не скажеш, простий предмет дослідження підвернувся нам знову, любий мій! Мова йде про душу: чи є у ній ці три різновиди, чи ні?
— На мою думку, це не так просто; адже, мабуть, правильно кажуть: «прекрасне — важке»179.
— Мабуть. І будь упевненим, Главконе, що, на мою думку, тими прийомами, котрими ми користувалися зараз у своїх розмірковуваннях, нам ніколи не охопити цього предмета з достатньою точністю — шлях до нього набагато довший і триваліший; втім, напевно, він вартий того, про що ми говорили і що ми роздивлялися раніше.
— То хіба цього не досить? Для мене зараз і це було б добре.
— А для мене й більше того.
— Тож не сумуй і берися до розгляду.
— Хіба нам, — сказав я, — не доводиться неминуче визнати, що в кожному з нас є як раз ті ж різновиди моральних властивостей, що й у державі? Інакше звідки б вони там взялися180? Було б смішно думати, що така властивість, як завзятість духу, розвинулася в деяких державах не тому, що такі там окремі особи — носії цієї причини: такими є мешканці Фракії, Скіфії й майже всіх північних земель, а цікавістю вирізняються особливо наші землі, користолюбство помічаємо більш за все у фінікійців і єгиптян181.
— І навіть дуже.
— І що справи йдуть саме таким чином, дізнатися ніколи не пізно.
— Анітрохи.
— Складно дізнатися ось про що: чи викликані наші дії однією й тією ж властивістю чи, оскільки цих властивостей три, кожна з них викликає особливу дію? Чи пізнаємо ми через одну властивість, що її маємо, а гнів викликаний іншою, третя ж властивість змушує нас прагнути до задоволення від їжі, народження дитини й усього того, що з цим споріднене. Або коли у нас з’являються такі спонукання, в кожному з цих випадків наші дії викликані всією нашою душею в цілому? Ось що складно визначити так, як на те заслуговує цей предмет.
— На мою думку, теж.
— Спробуємо наступним чином визначити, чи тотожні ці властивості або ж між ними є відмінність…
— Як саме ми будемо визначати?
— Очевидно, тотожне не прагне одночасно чинити або випробовувати те, що є протилежним його тотожності й спрямовано супроти неї. Тому, якщо ми помітимо, що це тут присутнє, ми знатимемо, що перед нами не одне й теж, а багато різного.
— Нехай так.
— Дивися ж, до чого я веду.
— Кажи.
— Чи може одне й теж стосовно одного й того ж одночасно стояти й рухатися?
— Аж ніяк.
— Давай домовимося старанніше, щоб наперед не було непорозумінь. Якщо про те, хто стоїть, але рухає руками й головою, скажуть, що ось людина і стоїть, і разом з тим рухається, ми, гадаю, не погодилися б, що слід так казати, — тут треба би сказати, що одне в нього нерухоме, а інше рухається. Чи не так?
— Так.
— Але той, хто так говорить, навів би жартівливий і ще дотепніший приклад: дзиґа вся цілком стоїть і рухається одночасно — вона крутиться, але гостряк її впирається в одне місце. Можна навести як приклад і інші предмети, котрі здійснюють обертання й не змінюють місця. Але ми відкинемо все це, тому що в цих випадках предмети перебувають на місці й рухаються не стосовно одного й того ж. Ми сказали б, що в них є прямота й округлість: у прямому напрямку вони стоять, не відхиляючись нікуди, а по колу вони обертаються. Коли ж для збереження периферійного руху прямий напрям зміщується праворуч або ліворуч, вперед або назад, тоді вже ніяк не можна сказати, що ці предмети стоять.
— Це правильно.
— Отже, жоден з наведених прикладів не заплутає нас і не переконає, нібито дещо, залишившись саме собою, стане раптом відчувати або чинити щось протилежне своїй тотожності чи спрямоване супроти неї182.
— Мене в цьому не переконають.
— Та все ж таки, щоб нам не довелося розбирати всілякі непорозуміння такого роду й довго доводити їхню неправочинність, давай припустимо, що все це так, і рушимо далі, домовившись, що як справа піде інакше, то відпадуть всі наслідки, виведені нами з цього положення.
— Авжеж, так і треба зробити.
— Далі: кивати на знак згоди й незгідливо погойдувати головою; порагнути отримати щось і відкидати те саме; приваблювати до себе й відштовхувати — все подібне до цього хіба ти не вважатимеш протилежними один одному вчинками або станами?
— Звичайно, вони протилежні.
— І ще далі: відчувати спрагу й голод і взагалі хіть, а також бажати, хотіти — хіба все це ти не зарахуєш до тих різновидів, про які ми щойно мали розмову? Хіба ти не скажеш, наприклад, що душа людини, котра бажає, прагне до предмета свого бажання або що вона приваблює до себе те, чим хоче володіти? Або інший приклад: чи не скажеш ти, що, оскільки вона хоче отримати щось, вона киває на знак згоди сама до себе, ніби її про це запитують і прагне здійснити своє бажання?
— Так, я скажу саме так.
— Що ж далі? «Не хотіти», «не бажати», «не прагнути» — хіба ми не віднесемо це до того ж183, що й «відштовхувати», «не приймати душею», тобто, до всього протилежного?
— Звичайно.
— Оскільки це так, то чи не скажемо ми, що існує певний різновид бажань і найвпертіші з них ті, котрі ми називаємо спрагою й голодом?
— Так, скажемо.
— Перше — це бажання пити, а друге — бажання їсти, чи не так?
— Так.
— Оскільки перше — це спрага, то чи з’являється в людській душі ще й додаткове бажання, крім вказаного нами? Інакше кажучи, чи буде це бажанням пити неодмінно гаряче або холодне, багато або мало — словом, пити якийсь конкретний напій? Якщо людині спекотно, чи не додасться до його спраги бажання чогось холодного, а якщо їй холодно, то — гарячого? Якщо є великий вибір напоїв, спрага набуває різних відтінків: починають бажати багато чого; якщо ж це просто спрага, то — небагато. Але спрага сама по собі ніколи не буде бажанням чогось іншого, крім природного бажання пити, а голод сам по собі — крім природного бажання їсти.
— Таким чином, — сказав він, — кожне бажання не саме по собі спрямоване лише на те, що в кожному окремому випадку відповідає його природі. Бажання ж до такої й такої особливості — це дещо привнесене.
— Однак, якби хтось інший, скориставшись нашою необачністю, не заплутав нас, вказавши, що ніхто не хоче просто пиття, але обов’язково доброго пиття і не просто їжі, а доброї їжі. Адже всі бажають саме доброго. Оскільки спрага є бажанням, вона повинна бути бажанням доброго пиття або чогось іншого, на що спрямоване бажання. Так само з усім іншим.
— Мабуть, це було б слушним запереченням.
— Але воно стосується лише тих речей, котрі беруться співвідносно з чимось: у них такі властивості, тому що такі властивості у того, з чим їх співставляють, а самі по собі вони співставляються лише самі з собою.
— Я не зрозумів.
— Ти не зрозумів, що більше буде таким через те, що воно є більшим за щось?
— Звичайно.
— Чи не за те, що є меншим?
— Так.
— А те, що значно більше, — за те, що значно менше. Чи не так?
— Так.
— І коли те, що було більшим — за те, що було меншим? І те, що буде більшим — за те, що буде меншим?
— Але як же інакше?
— І велика кількість буде великою лише стосовно малої кількості, подвійне — стосовно половинного й так далі; знову ж таки важче — стосовно легшого, швидше — стосовно повільнішого, гаряче — холоднішого й так само все інше, за зразком цього. Чи не так?
— Звісно, що так.
— А що можна сказати про наші знання? Чи не так само й з ними? Знання саме по собі співвідноситься з найвивченішим предметом, знання якого б предмета ми не взяли: воно є таким через те, що воно стосується такого й такого предмета. Я маю на увазі ось що: коли навчилися будувати будівлі, це знання відокремилося від решти, тому його назвали будівельною справою.
— То й що?
— Отже, його так назвали через те, що жодне з решти знань не подібне на нього.
— Так.
— Які властивості має предмет знання, таким стає і саме знання. Те саме і з усіма іншими знаннями й мистецтвами.
— Це так.
— От і пильнуй, що я тоді якраз цей й хотів сказати, якщо ти тепер зрозумів, що значить якісна співвіднесеність речей: самі по собі вони співвідносяться лише самі з собою, якщо ж узяти їх у співвіднесеності з іншими речами, вони набувають властивостей цих речей. Але я не хочу цим сказати, що вони мають подібність до того, з чим співвідносяться, — наприклад, нібито знання здоров’я й хвороб стає від цього здоровим або хворобливим, а знання зла й блага — поганим чи добрим. Знання не стає тим самим, чим є його предмет, воно співвідноситься з властивостями предмета — в даному випадку з властивістю здоров’я або хворобливості — і ця властивість визначає його: це й змушує називати таке знання не просто знанням, а мистецтвом лікування — за його набутою властивістю.
— Я зрозумів, і, на мою думку, все справді так.
— Ну, а спрагу хіба не можна віднести до таких речей, котрі у тому, що вони є, співвідносяться з чимось іншим? В даному випадку — як спрага?
— Так, я запропонував би співвіднести її з питтям.
— Тобто, з конкретним питтям співвідноситься конкретна спра, сама ж по собі вона не спрямована ні на надмірне пиття, ні на мале, ні на добре, ні на погане — одним словом, ні на яку властивість: спрага сама по собі природно співвідноситься тільки з питтям, як явищем.
— Безумовно.

[Три засади людської душі]

— Отже, у людини яка відчуває спрагу, оскільки вона її відчуває, душа не хоче нічого іншого, лише пити, — вона прагне до цього й поривається.
— Очевидно.
— І якщо, не зважаючи на те, що вона відчуває спрагу, її все ж таки щось тримає, отже, в ній є щось відмінне від начала, що жадає, спонукає її, наче звіра, до того, щоб пити. Адже ми стверджуємо, що одна й та сама річ не може одночасно чинити протилежне у одній і тій самій своїй частині й стосовно одного й того ж.
— Звичайно, ні.
— Точно так само про того, хто стріляє з лука, було б, думаю я, невдало сказано, що його руки тягнуть лук одночасно до себе й від себе. Треба сказати: «Одна рука тягне до себе, а друга — від себе».
— Цілком правильно.
— Чи можемо ми сказати, що люди, які відчувають спрагу, інколи все ж відмовляються пити?
— Навіть багато хто й доволі часто.
— Що ж можна про них сказати? Що в їхній душі є щось, що спонукає їх пити, але є й те, що пити забороняє, і воно й бере гору над тим, що спонукає?
— На мою думку, так.
— І чи не правда, що те, що забороняє це робити, з’являється — якщо вже з’являється — як наслідок здатності розмірковувати, а те, що приводить до цього й вабить, — як наслідок страждань і хвороб?
— Мабуть.
— Ми не безпідставно визнаємо подвійними й відмінними одне від одного ці засади: одну з них, за допомогою котрої людина може розмірковувати, ми назвемо розумною засадою душі184, другу, через котру людина закохується, відчуває голод і спрагу й буває заклопотаний іншими бажаннями, ми назвемо засадою нерозумною й такою, що бажає, наближеною до всілякого роду задоволень і насолод.
— Визнати це було б не лише обгрунтовано, але й природно.
— То нехай у нас будуть розмежовані ці два властивих душі різновиди. Що ж стосується завзятості духу, від чого ми буваємо розгнівані, то чи становить це третій різновид, чи різновид цей споріднений з одним з тих двох?
— Мабуть, він споріднений з другим різновидом, тобто, тим, котрий сповнений бажань.
— Мені якось розповідали, і я вірю в це, що Леонтій, син Аглайона, повертаючись з Пірею, дорогою, ззовні під північною стіною, помітив, що там у ката лежать страчені. Він і хотів би поглянути, й разом з тим було гидко, й він відвертався. Але скільки він не змагався й не прикривався, бажання виявилося дужчим — він підбіг до страчених з широко розплющеними очима й вигукуючи: «Ось вам, зловмисники, тіштеся цим чудовим видовищем!»185
— Я й сам чув про це.
— Проте ця розповідь дає зрозуміти, що гнів інколи змагається з бажаннями й, отже, буває відмінним від них.
— А й справді.
— Та й на багатьох інших прикладах ми помічаємо, як людина, котру опановують бажання всупереч здатності мислити, сварить сама себе й гнівається на цих гвалтівників, що оселилися в ній. Гнів такої людини стає союзником для її розуму в цій сварці, котра відбувається нібито лише між двома сторонами. А щоб гнів був заодно з бажаннями, коли розум накладає заборону, такого випадку, гадаю я, ти ніколи не бачив, зізнайся, ні на собі самому, ні на інших.
— Присягаюся Зевсом, не бачив.
— Далі. Коли людина усвідомлює, що вона чинить несправедливо, то, чим вона благородніша, тим менше здатна ремствувати на того, хто, на її думку, має право приректи її на голод, холод та інші подібні муки: це не розбудить у ній гнів — ось про що я кажу.
— Правильно.
— Ну, а коли вона вважає, що з нею чинять несправедливо, вона закипає, дратується й стає союзником того, що їй видається справедливим, і заради цього вона готова зносити голод, холод і всі подібні до них муки, тільки б перемогти; вона не відмовиться від своїх благородних устремлінь — або домогтися свого, або померти, хіба що її упокорять докази власного глузду, котрий відкличе її так, як пастух відкликає свою собаку.
— Твоє порівняння дуже вдале. Адже у нашій державі ми доручили її захисникам служити, як сторожовим псам, а правителям — як пастухам.
— Ти чудово зрозумів, що я хочу сказати, але зверни увагу ще ось на що…
— А саме?
— На те, що про завзятий дух у нас зараз склалося уявлення, протилежне до нещодавнього. Колись ми пов’язували його з началом бажань, а тепер розуміємо, що це зовсім не так, тому що за конфлікту, котрий відбувається в душі людини, завзяте начало здіймає зброю на начало розумне.
— Безумовно.
— То чи відрізняється воно від нього, чи це лише певний різновид розумного начала, й виходить, що в душі є лише два різновиди186: розумне й бажаюче? Або, як у державі три роди начал, з яких вона складається: ділове, захисне, дорадче, так і в душі є теж третє начало — Завзятий дух? За своєю природою воно слугує захисником розумного начала, якщо не зіпсоване поганим вихованням.
— Неодмінно має бути й третє начало.
— Так, якщо тільки виявиться, що воно не співпадає з розумним началом, подібно до того, як з’ясувалася його відмінність від начала бажаючого.
— Це неважко побачити. На прикладі малих дітей можемо бачити, що вони, щойно народжені, безперестанку бувають сповнені гніву, між тим багато з них, на мій погляд, зовсім непричетні до здатності розмірковувати, а більшість стає причетною до цього дуже пізно.
— Так, присягаюся Зевсом, це ти добре сказав. Так само й на тваринах можна спостерігати, що справи йдуть саме так, як ти кажеш. Крім того, про це свідчить і вірш Гомера, котрий ми вже якось наводили раніше:
В груди він вдарив себе й мовив розлюченому серцю187…
Тут Гомер ясно показав, як із двох різних188 одне впокорює друге, тобто начало, що розуміється на тому, що гірше, а що краще, засуджує начало нерозсудливо-завзяте.
— Ти дуже правильно говориш.
— Отже, хоч це було нелегко, але ми це все ж таки подолали й прийшли до непоганого висновку, що в державі і в душі кожної окремої людини є одні й ті самі начала, і їхня кількість однакова.
— Це так.
— Отже, неодмінно має бути і ось що: як і на чому позначилася мудрість держави, точно так само вона позначиться й на приватних особах.
— Звичайно.
— І на чому і як виявляє свою мужність звичайна людина, на тому ж точно так само буде мужньою й держава. Вони обоє однаково мають все інше, що стосується доброчесності.
— Так, це необхідно.
— І справедливою — я думаю Главконе, ми визнаємо це — окрема людина буває таким же чином, яким здійснюється справедливість у державі.
— Це також цілком необхідно.
— Але ж ми не забули, що держава у нас була визнана справедливою в тому випадку, якщо кожен з трьох її станів робить у ній свою справу.
— Мені здається, що не забули.
— Отже, нам треба пам’ятати, що й кожен з нас лише тоді може бути справедливим і виконувати свою справу, коли кожне з тих, що є в нас189, виконує свою.
— Це треба чітко запам’ятати.
— Отже, здатності розмірковувати годиться панувати, тому що мудрість і турбота про всю душу в цілому — це якраз її клопіт, начало ж завзяте повинно скорятися перед нею й бути її союзником.
— Звичайно.
— І чи не правда, як ми й казали, що поєднання музичного мистецтва з гімнастичним приведе ці обидва начала до співзвучності: здатність розмірковувати воно зробить стрімкішою й живитиме її прекрасними промовами й науками, а завзяте начало воно трохи послабить тим, що пом’якшить його словами й заспокоїть гармонією й ритмом.
— Цілком правильно.
— Обидва цих начала, виховані таким чином, навчені й такі, що справді зрозуміли своє призначення, керуватимуть началом бажаючим — воно є більшою частиною душі кожної людини і за своєю природою жадає багатства. За ним треба Стежити, щоб воно не множилося й підсилювалося за рахунок так званих тілесних задоволень і не припинило б виконувати своє призначення: інакше воно може поневолити і підкорити собі те, що йому не властиво, і таким чином спотворити життєдіяльність усіх начал.
— Безумовно.
— Обидва начала чудово б оберігали і всю душу в цілому, і тіло від зовнішніх ворогів: одне з них — своїми порадами, друге — збройним захистом; воно буде прямувати за панівним началом і мужньо виконувати його рішення.
— Це так.
— І мужньою, думаю я, ми назвемо кожну окрему людину саме тією мірою, якою її завзятий дух і в біді, і в задоволеннях дотримується вказівок розуму стосовно того, що небезпечно, а що безпечно.
— Це правильно.
— А мудрим — тією незначною мірою, котра в кожному панує й дає ці вказівки, адже саме вона й володіє знанням того, що придатне для кожного окремого начала, і всій сукупності цих трьох начал.
— Звичайно.
— Розважливим же ми назвемо його хіба не через співдружність і співзвучність цих самих начал, коли й панівне начало, й обидва підпорядкованих йому досягли згоди у своєму розумінні того, що розумне начало має керувати і що не можна повставати проти нього?
— Справді, розважливість — і держави, і приватної особи — не що інше, як це.
— Але й справедливою буде людина, як ми вже часто вказували, саме внаслідок цього і якраз таким чином.
— Неодмінно.
— Що ж? Чи не видніє нам здалеку, що справедливість може виявитися чимось іншим, а не тим, чим ми визнали її в державі?
— На мою думку, ні.
— Якщо ми маємо ще бодяй якийсь сумнів, то можемо його цілковито позбутися через приклади з повсякденного життя.
— Які ж?
— Якби вимагалося від нас дійти згоди стосовно нашої держави й подібної до нього за своєю природою окремої людини, подібним чином вихованої, ось тобі приклад: якщо такій людині дати на зберігання золото або срібло, чи можна думати, що вона їх вкраде? Хто, на твою думку, вважатиме, що така людина може це вчинити швидше, ніж ті, хто не такий, як вона сама?
— Ніхто.
— Вона осторонь від блюзнірства, крадіжок, зради, незалежно, стосуються вони приватного життя — його особистих друзів або ж суспільного — державного життя.
— Так, вона від цього всього осторонь.
— І вона, звичайно, не зрадлива у присягах і різного роду домоволеностях.
— Звичайно.
— Перелюб, нехтування батьками, неповага до богів — все це швидше підходить кому завгодно іншому, тільки не їй.
— Так, комусь іншому.
— А причиною всього цього хіба не те, що кожне з начал, що є в ній, робить свою справу стосовно правління й підпорядкування?
— Так, причина у цьому, а не в чомусь іншому.
— І ти ще хочеш, щоб справедливість була чимось іншим, а не тією силою, котра робить саме такими, а не інакшими як людей, так і держави?
— Присягаюся Зевсом, я цього не хочу.
— Отже, повністю здійснився наш сон — те, про що ми лише здогадувалися: ледве ми взялися за влаштування держави, ми зразу ж завдяки якомусь богові потрапили, як бачимо, до сфери початку й образу справедливості.
— Поза сумнівом.
— Отже, Главконе, певним відображенням справедливості (чому воно й корисно) було наше твердження, що для того, хто за своїми природними нахилами годиться в шевці, буде правильним лише шевцювати й не братися ні за що інше, а хто годиться в теслі — нехай теслює. Так само й у інших випадках.
— Очевидно, це так.
— Воістину справедливість була в нас чимось таким, але не в розумінні зовнішніх людських проявів, а в розумінні справжнього внутрішнього впливу на самого себе й на свої здібності. Така людина не дозволить жодному з начал, що є в її душі, виконувати чужі завдання чи докучати одне одному через взаємне втручання: вона правильно наділяє190 справді те, що їм властиво; вона володіє собою, тримає себе в порядку й стає сама собі другом; вона прилаштовує одне до одного три начала своєї душі, зовсім як три головних співзвучних тони — високий, низький і середній, та й проміжні тони, якщо вони там трапляться; все це вона скріплює разом і так з множинності досягає власної цілісності, розважливості й злагодженості. Така вона й у своїх вчинках, котрі стосуються придбання майна, догляду за своїм тілом, державних справ або ж приватних домовленостей. У всьому цьому вона вважає й називає справедливою й прекрасною ту діяльність, котра сприяє збереженню вказаного стану, а мудрістю — вміння керувати такою діяльністю. Несправедливою діяльністю вона вважає ту, що порушує це все, а невіглаством — думки, що нею керують.
— Ти маєш цілковиту рацію, Сократе.

[Справедлива держава й справедлива людина]

— Ну що ж, — сказав я. — Якщо ми визнаємо, що окреслили справедливу людину й справедливу державу, а також справедливість, присутню в них, то нам не здасться, думаю я, нібито ми у чомусь надто помиляємося.
— Не здасться, присягаюся Зевсом.
— Отже, ми визнаємо це?
— Визнаємо.
— Нехай буде так. Після цього, я гадаю, треба буде розглянути несправедливість.
— Це зрозуміло.
— Чи не правда, що вона повинна полягати у якомусь негаразді між вказаними трьома началами, у неспокої, у втручанні в чужі справи, в повстанні якоїсь третини душі проти всієї душі в цілому, маючи на меті панувати в ній неналежним чином, поза тим, за своєю природою несправедливість є такою, що їй належиться бути в рабстві у панівного начала. Ось що, я думаю, ми будемо стверджувати про несправедливість: вона є безладом і блуканням різних частин душі, їхня розгнузданість і боязкість, і надодачу ще й невігластво — словом, усіляке зло.
— Це все одне й те саме.
— Отже, що таке — вчинити несправедливо й здійснювати злочини і, навпаки — чинити справедливо — все це вже цілковито зрозуміло, оскільки визначено, що таке несправедливість і що таке справедливість, хіба ні?
— А хіба це було визначено?
— Справедливість і несправедливість нічим не відрізняються від здорових або хвороботворних начал, але ті знаходяться в тілі, а ці — в душі.
— Яким чином?
— Здорове начало викликає здоров’я, а хвороботворне — хворобу.
— Так.
— Чи не так само й справедлива діяльність приводить до справедливості, а несправедлива — до несправедливості?
— Неодмінно.
— Додати здоров’я значить створити природні передумови для панування й підпорядкування між тілесними началами, поміж тим, як хвороба свідчить про їхнє панування або підпорядкування всупереч природі191.
— Цілком вірно.
— Отже, чеснота — це, мабуть, певне здоров’я, краса, благоденство душі, а ницість — хвороба, потворність192 і слабкість.
— Це так.
— Гарні звички хіба не призводять до володіння чеснотою, а погані — до ницості?
— Неодмінно.
— Нам залишається, як бачимо, дослідити, чи доцільно чинити справедливо, мати гарні звички й бути справедливим, байдуже, чи залишиться це прихованим чи ні, й чинити злочини й бути несправедливим, хоча б це й не загрожувало виправним покаранням.
— Але мені здається, Сократе, що тепер смішно проводити таке дослідження: якщо людині й життя немиле, коли пошкоджена її тілесна природа, то нехай вона б мала удосталь різних наїдків, напоїв, усілякого багатства й усілякої влади, то яке ж у неї буде життя, якщо розлагоджена й пошкоджена в неї природа саме того, чим ми живемо? Якщо вона робить усе, що забажає, за винятком того, що може допомогти їй позбутися ницості й несправедливості й здобути справедливість і чесноту? Ми ж добре з’ясували, у чому полягає одне й друге.
— Так, це було б смішно; та оскільки ми вже дісталися тієї межі, звідки краще за все видно, що все це саме так, нам не можна відступати.
— Присягаюся Зевсом, відступати — це найгірше, що може бути.
— Тоді ходи сюди, поглянь, скільки, на мою думку, різновидів має ницість: на це варто поглянути.
— Я прямую за тобою, а ти продовжуй.
— Насправді, звідси, наче з вартової вежі, на котру ми зійшли протягом нашої бесіди, мені уявляється, що існує тільки один різновид чесноти, тоді як різновидів ницості неймовірна кількість; про чотири з них варто згадати.
— Про що ти говориш?

[Відповідність п’ятьох типів душевного складу п’ятьом типам державного устрою]

— Скільки різновидів державного устрою, стільки ж, мабуть, існує й різновидів душевного складу.
— Скільки ж їх?
— П’ять різновидів державного устрою й п’ять різновидів душі.
— Скажи, яких?
— Я стверджую, що одним з таких різновидів державного устрою буде з’ясований нами щойно, але назвати його можна двояко: якщо сереж правителів виокремиться хтось один, це можна назвати царською владою, якщо ж правителів кілька, тоді це буде аристократією.
— Правильно.
— Так ось це я й позначаю як окремий різновид. Більше буде правителів чи лише один, вони не порушать найважливіших законів, поки застосовуватимуть те виховання й освіту, про які в нас ішла мова193.
— Звичайно, що не порушать.

Книга п’ята

Гарним і правильним я називаю саме такого роду державу й державний устрій та й окрему людину також, а всі інші194, оскільки така держава правильна, я вважаю поганими: у них помилкові і державне управління, і душевний склад окремих людей. Існує чотири різновиди поганого державного устрою.
— А яких саме? — запитав Главкон195.
Я зібрався було говорити про них у тому порядку, в якому, на мою думку, вони переходять одне в друге. Між тим Полемарх — він сидів трохи осторонь від Адіманта, — простяг руку, вхопив його за плащ на плечі, пригнув до себе і, схилившись, зашепотів щось йому на вухо. Можна було розібрати лише: «Залишимо його у спокої, чи як нам вчинити?»
— В жодному випадку не залишимо, — сказав Адімант вже голосно.
Тут я запитав:
— Що це вам так важливо не залишати?
— Тебе, — відповів Адімант.
Я знову запитав:
— А чому це для вас так важливо?

[Постановка питання про спільність жінок і дітей у воїнів]

— Ти, як нам здається, — сказав він, — не хочеш брати до голови й потай випускаєш цілий — немалий — розділ нашої бесіди й ухиляєшся від розбору. Чи та думаєш, що ми забули, як ти сказав мимохідь про жінок і дітей, що у друзів все буде спільним?196
— Адіманте, хіба це не правильно?
— Так, але правильність цього, як і в інших випадках, потребує пояснення, яким чином здійсюватиметься така спільність — адже це може бути по різному. Тож неодмінно поясни, який саме шлях ти маєш на увазі. Ми давно вже очікуємо, що ти згадаєш про народження дітей — про те, як будуть народжувати дітей, а після цього, виховувати — і взагалі про цю, як ти кажеш, спільність дітей і жінок. Чи правильно це робиться, чин і — має, вважаємо ми, величезне, навіть вирішальне значення для державного устрою. А ти вже перейшов до розгляду якогось іншого державного устрою, не дослідивши як слід це питання. Ось через що, як ти й почув, ми вирішили, що тобі не слід іти далі, поки ти не розбереш цього так само, як і все інше.
— Візьміть і мене спільником такого рішення, — сказав Главкон.
— Безумовно, Сократе, вважай, що таке рішення зроблено нами усіма, — сказав Фрасімах.
— Що ж ви робите! — вигукнув я. — Ви примушуєте мене затриматися й починаєте довжелезну бесіду про державний устрій, наче ми починаємо її знову! А я вже був зрадів, що вже завершив ці міркування — з мене було б досить, якби ви задовольнилися сказаним раніше. Ви навіть не підозрюєте, що цією вашою пропозицією ви підняли цілий рій думок — я передбачив це і тоді ухилився, бо побоювався такої кількості.
— Що ж, сказав Фрасімах, — на твою думку, всі присутні прийшли сюди грати в монету197, а не заради того, щоб послухати бесіду?
— Але й бесіда, — відповів я, — повинна мати межу.
— Межею для прослуховування такої бесіди, Сократе, слугує для людей розумних все життя, — сказав Главкон. — Але тут справа не в нас. Ти будь такий ласкавий з’ясувати по своєму те, про що ми запитуємо: що це буде за спільність дітей і дружин у наших воїнів, що робити з вихованням малюків у проміжок часу від їх народження до початку навчання, котрий вважається особливо важким? Спробуй пояснити, яким чином все це має відбуватися.
— Нелегко з цим розібратися, любий мій. Тут неймовірного набагато більше, ніж у тому, що ми розбирали до цього. Сказати, що це здійсненно — не повірять, а якби це й здійснилося цілком, то поставилися б з недовірою до того, що це і є найкраще. Ось і не наважуємося торкнутися цього предмета, щоб бесіда, любий мій друже, не зійшла на добрі побажання.
— Більше рішучості! Адже твої слухачі не невігласи, вони довірливі й доброзичливі.
Тут я сказав:
— Любий, чи не говориш ти це щоб мене підбадьорити?
— Зізнаюся, що так.
— Так ти досягнеш цілком протилежного. Якби я довіряв собі й вважав, нібито знаю те, про що говорю, тоді твоє втішання було б чудовим: хто знає істину, той у колі однодумців і дорогих йому людей говорить сміливо й без коливань про найбільші й найдорожчі йому речі; але коли у людини, як от у мене, сумніви й пошуки, а вона виступає з розмірковуваннями, хистке у неї становище й жахливе — не через те, що я боюся викликати сміх (це було б просто дитинством), а через те, що, похитнувши істину, я не лише сам впаду, але й потягну вслід за собою й своїх друзів; у нас же мова йде про те, у чому можна було б найменше коливатися.
Я припадаю до Адрастеї198, Главконе, заради того, що збираюся сказати! Сподіваюсь, що стати мимовільним убивцею все ж таки менший злочин, ніж зробитися обманщиком у справі прекрасного, благого, справедливого й законного; такої небезпеки краще вже зазнати поміж ворогами, ніж у гурті друзів; тож краще мене не підбадьорювати!
Тут Главкон усміхнувся.
— Але, Сократе, якщо нам стане погано від цього твого розмірковування, — сказав він, — ми відпустимо твою провину, як це роблять на випадок убивства: ми вважатимемо, що ти чистий і зовсім не затягуєш нас до обману. Будь-ласка, говори сміливо.
— Добре. Однак і в згаданому випадку чистий лише той, кому відпустили провину, — адже так каже закон. А якщо там це так, отже й у моєму випадку так само.
— Ну, говори хоча б на таких умовах.
— Тепер доведеться знову повернутися до початку; варто було би, щоправда, тоді ж все викласти по порядку. Мабуть, ось що буде правильно: після того, як цілковито визначена роль чоловіків, треба визначити й роль жінок, тим більше, що ти так пропонуєш.
Щоб належним чином завести дітей і жінок, і правильно ставитися до них, у людей, народжених і вихованих так, як ми це з’ясували, немає, на мою думку, іншого шляху, крім того, на котрий ми стали від самого початку. За сторожу, що оберігає отари, ми у нашій бесіді вирішили настановити чоловіків.
— Так.

[Роль жінок в ідеальній державі]

— Підемо далі, надамо й жінкам подібне народження й виховання, і побачимо, чи годиться це для нас чи ні.
— Як це?
— А отак: чи вважаємо ми, що сторожові собаки-самиці повинні охороняти те саме, що охороняють собаки-самці, полювати нарівні з ними й спільно робити все інше, чи ж вони не здатні на це, оскільки народжують і вигодовують цуценят, і, отже, мають невпинно стерегти дім у той час, як собакам-самцям доводиться зносити всі негаразди й догляд за отарами?
— Все це вони мають робити разом. Хіба що ми зазвичай враховуємо меншу силу самок порівняно з самцями.
— А чи можна вимагати, щоб якісь живі істоти виконували одну й ту саму справу, якщо не вирощувати й не виховувати їх однаково?
— Неможливо.
— Отже, оскільки ми будемо ставити жінок на ту ж саму справу, що й чоловіків, потрібно й навчати їх так само.
— Так.
— Але ж чоловікам ми призначали братися за музичне і гімнастичне мистецтва.
— Так.
— Отже, й жінкам треба ставити за обов’язок братися за обидва ці мистецтва, та ще й за військову справу; відповідним має бути й застосування жінок.
— Таке ми бачимо з твоїх слів.
— Ймовірно, багато з того, про що ми зараз говоримо, видасться смішним, тому що суперечитиме звичаям, якщо стане виконуватися згідно до сказаного.
— Так, це може видатися дуже смішним.
— А що, на твій погляд, тут найсмішніше? Очевидно, те, що оголені жінки тренуватимуться в палестрах разом з чоловіками, та ще й не лише молоді, але навіть ті, хто старший — зовсім так само, як це роблять у гімнасіях старі люди: хоча й зморшкуваті й непривабливі на вигляд, вони все ж таки охоче тренуються.
— Присягаюся Зевсом, це могло б видатися смішним, принаймні за нинішніми уявленнями.
— Якщо ми вже взялися говорити, нема чого остерігатися жартівників, скільки б і яким би чином не вижартовували вони таку переміну, — гімнасії для жінок, музичне мистецтво і (не в останню чергу) вміння володіти зброєю й їзду верхи.
— Ти правильно кажеш.
— Але якщо ми вже почали говорити, слід заперечити проти суворості сучасного звичаю, а насмішників попросити утриматися від їхніх жартів і пригадати, що не такі вже й далекі від нас ті часи, коли у еллінів, як і дотепер у більшості варварів, вважалося непристойним і смішним для чоловіків з’являтися оголеними і що коли критяни першими заснували в себе гімнасії, а тоді вже й лакедемоняни199, у тодішніх жартівників теж була можливість посміятися над цим. Чи це не так, як ти вважаєш?
— Думаю, що так.
— Але коли з досвіду стало зрозумілим, що зручніше вправлятися без одягу, ніж прикривати ним всі частини тіла, тоді це перестало бути смішним для очей: адже розумні докази переконували, що так набагато краще. Це показало, що порожня та людина, котра вважає смішним щось інше, крім поганого; і коли вона намагається щось висміяти, вона в чомусь іншому бачить прояв смішного, тільки не в глупоті й ницості; а коли вона старається й прагне до прекрасного, вона знову ж таки ставить для себе якусь іншу мету, а не благо.
— Це правильно з усіх боків.
— Отже, тут треба спершу дійти згоди, чи може це бути здійсненим, чи ні, й вирішувати спірне питання — жартома чи серйозно, хто як хоче, — чи здатна жіноча частина людського роду брати участь у всіх справах нарівні з чоловіками, або ж вона не може брати участь у жодній з цих справ; а може, до чогось вона здатна, а до іншого — ні. Так само й стосовно військової справи — до якого з цих двох різновидів її віднести? Чи не краще за все розпочати саме так, щоб, як належиться, найкращим чином і закінчити?
— Звичайно.
— Чи хочеш, замість інших ми вестимемо супечку самі з собою, щоб докази супротивників, які зазнали нашої облоги, не залишилися буз захисту?
— У цьому немає жодних перепон.
— Ми від їхньої особи скажемо так: «Сократе і Главконе, вам зовсім не потрібні заперечення сторонніх: ви самі на початку становлення вашої держави визнали, що кожен, хто б він не був, повинен виконувати лише свою справу — згідно з власними нахилами».
— Так, я думаю, що ми визнали це. Як же інакше?
— «А хіба жінки за своєю природою не цілковито відмінні від чоловіків?»
— Як же їм не відрізнятися?
— «Отже, для них треба призначити й іншу справу, відповідно до їх природи».
— То й що ж?
— «То хіба це тепер не помилка з вашого боку, хіба ви не суперечите самі собі, коли стверджуєте, що чоловіки й жінки повинні виконувати одне й те саме, хоча їхня природа дуже різна?» Чи знайдеш ти, диваче, що сказати на свій захист?
— Зробити це зразу не так вже й просто. Але я попрошу тебе, та й зараз прошу виголосити все, що можна, на захист своїх доказів.
— Саме це і все інше, схоже на це, як раз і є, Главконе, тим, що я давно вже передбачив, чому я й боявся і зволікав торкатися закону про те, як заводити дружин і дітей, і як їх виховувати.
— Присягаюся Зевсом, все це, мабуть, не просто!
— Звичайно, що ні. Але справа ось у чому: чи хтось впав до невеликого плавального басейну чи до самої середини величезного моря, все одно він намагається виплисти.
— Звичайно.
— От і нам треба плисти й спробувати виплутатися з цього нашого розмірковування, сподіваючись, що нас підхопить який-небудь дельфін або ми врятуємося в якийсь інший дивовижний спосіб200.
— Так, мабуть, треба спробувати.
— Ну, то давай шукати якийсь вихід. Ми погодилися, що через різну природу повинні бути відмінними й заняття: між іншим, у жінок і чоловіків природа відмінна. А тепер ми раптом почали стверджувати, що, маючи різну природу, люди можуть виконувати одну й ту ж справу. Адже нас звинувачують саме в цьому?
— Абсолютно правильно.
— Так, Главконе, велику силу має вміння сперечатися!
— Як-як ти сказав?
— Адже багато хто навіть мимоволі захоплюється ним, та ще й вважає, що вони не змагаються в суперечці, а розмірковують. Так стається через те, що вони не вміють розглядати предмет, про який іде мова, розглядаючи його за різновидами. Вчепившись до слів, вони вишуковують суперечність у тому, що сказав співбесідник, і починають не бесіду, а змагання в суперечці.
— Справді, ця пристрасть властива багатьом. Та невже вона зараз спрямована й супроти нас?
— Безумовно, адже ми мимоволі зіштовхнулися з такою словесною суперечністю201.
— Як це?
— Коли природа людей неоднакова, то й заняття в них повинні бути різні; ми мужньо наполягали на цьому, а суперечкам дали привід імена: адже ми зовсім не розглядали, у чому полягає видова відмінність чи подібність природних властивостей, і не визначили, до чого тяжіє те й інше, коли призначали різні заняття людям з різною природою й однакові для тих, хто однаковий.
— Справді, ми цього не розглядали.
— Так ми маємо, очевидно, можливість поставити самим собі таке питання: чи однакові природні особливості людей лисих і патлатих чи протилежні? Коли ми визнаємо, що протилежні, то запитаємо знову: якщо лисі шевцюють, то чи дозволено робити те саме й патлатим, а якщо шевцюють патлаті, чи дозволено це лисим?
— Смішно зипитувати про таке!
— Смішно через якусь іншу причину, ніж тоді, коли ми визначили подібність і відмінність природи жінок і чоловіків не взагалі, а обмежилися лише тим різновидом їх відмінності чи подібності, котрий стосується їхніх занять: наприклад, ми говорили, що і лікар, і ті, хто лікарі лише душею, мають одні й ті самі природні властивості. Чи ти думаєш, що це не так?
— На мою думку, так.
— А лікар і тесля мають різні природні властивості?
— Звичайно.
— Отже, якщо ми відшукаємо різницю між чоловічою і жіночою статтю стосовно якгось мистецтва або іншого заняття, то скажемо, що в цьому випадку треба й доручати цю справу відповідно тій або тій статі. Якщо ж вони відрізняються лише тим, що істота жіночої статі народжує, а істота чоловічної статі запліднює, то ми скажемо, що це зовсім не доводить відмінність жінки від чоловіка стосовно того, про що ми говоримо. Навпаки, ми будемо думати так само, що у нас і сторожа, і їхні дружини мають робити одну й ту ж справу.
— І правильно будемо думати.
— Отже, після цього ми запропонуємо тому, хто стверджує супротивне, просвітити нас і вказати, стосовно якого мистецтва або справи — з тих, що належать до державного устрою — природа жінки й чоловіка не однакова, а різна.
— Справедлива вимога!
— Щоправда, як ти казав трохи раніше, так, можливо, і хтось інший скаже, що нелегко відповідати зразу, але після роздумів він з цим легко впорається.
— Можливо, він так і скаже.
— Хочеш, ми попросимо того, хто висуває такі заперечення, піти за нами й подивитися, чи вийде в нас довести йому, що стосовно занять, пов’язаних з державним устроєм, жінка не має жодних особливостей.
— Дуже хочу.
— Ану, скажемо ми йому, відповідай. Ти казав так: «Один народився здібним до чогось, інший — нездібним; один легко навчається якійсь справі, другий — важко; один, повчившись трохи, буває дуже винахідливим у тому, чому навчався, а інший, хоча довго вчився і вправлявся, не засвоює навіть того, чому його навчали. У одного тілесний його стан достатньо сприяє його духовному розвитку, іншому він, навпаки, лиш заважає». Так чи не так поділив би ти тих, хто від природи здатний до якоїсь справи, і тих, хто не здатний?
— Будь-хто скаже, що так.
— А чи відоме тобі бодай одне людське заняття, в котрому чоловіки не переважали б у всьому жінок? Чи варто нам розповідати про те, як жінки тчуть, випікають жертовний хліб, варять юшку? Вважається, що в цьому жіноча стать дещо тямить — ось чому найбільше висміюють жінку, якщо вона не може впоратися із цим.
— Ти правильно кажеш; просто кажучи, ця стать поступається тій у всьому. Однак чимало жінок багато в чому кращі за багатьох чоловіків, хоча в цілому справа виглядає саме так, як ти кажеш.
— Отже, друже мій, не може бути, щоб у засновників держави була звичка доручати якусь справу жінці лиш через те, що вона жінка, або чоловікові — лише через те, що він чоловік. Ні, однакові природні властивості бувають у живих істот тієї й протилежної статі, і за своєю природою як жінка, так і чоловік можуть брати участь у всіх справах, проте жінка у всьому слабша за чоловіка.
— І навіть набагато.
— То чи будемо ми доручати все чоловікам, а жінкам — нічого?
— Як можна!
— У такому випадку, я думаю, ми скажемо, що за своїми природними нахилами одна жінка може лікувати, а інша — ні, одна схильна до музичного мистецтва, а інша чужа Музам.
— То що ж?
— А хіба якась жінка не має здібностей до гімнастики й військової справи, у той час як інша зовсім не войвнича й недолюблює гімнастичні вправи?
— Це так.
— І що ж? І одна схильна до філософії, а інша її ненавидить? Одній властива завзятість духу, а інша — спокійна?
— Трапляється й таке.
— Отже, існують жінки, схильні бути вартовими й не схильні. Хіба ми не обирали й з-поміж чоловіків до вартових тих, хто схильний до цього від природи?
— Звичайно, обирали саме таких.
— Отже, для охорони держави й у чоловіків, і у жінок однакові природні нахили, тільки в жінок вони слабші, а у чоловіків — сильніші.
— Виходить, що так.
— Отже, для таких чоловіків треба й жінок обирати теж таких, щоб вони разом жили й разом стояли на сторожі держави, оскільки вони до цього здатні й споріднені за своєю природою з вартовими.
— Звичайно.
— А хто однаковий за своєю природою, тим треба надати можливість братися за однакову справу.
— Так, однакову.
— Отже, ми зробили коло й повернулися до висхідної позиції й визнаємо, що надання дружинам вартових можливості взятися за музичне мистецтво й гімнастику не суперечить природі.
— Анітрохи не суперечить.
— Отже, наші настанови не були нездійсненні й не зводилися лише до порожніх побажань, оскільки ми впровадили закон згідно з природою. Швидше, як бачимо, суперечить природі те, що всупереч цьому спостерігається у наш час.
— Схоже, що так.
— Але ж ми мали розглянути, чи можливі наші настанови і чи вони є найкращими.
— Так, все так і було.
— Але ми всі визнали, що вони здійсненні.
— Так.
— Тепер треба дійти згоди про те, що вони будуть найкращими.
— Очевидно.
— Для того, щоб жінка стала вартовим, її навчання не повинно бути інакшим, ніж виховання, що робить вартових з чоловіків, тим більше, що йдеться тут про одні й ті ж самі природні нахили.
— Так, воно не повинно бути інакшим.
— А яка твоя думка стосовно ось чого…
— А саме?
— Чи не переконувався ти на власному досвіді, що одна людина краща, а інша гірша, чи ти всіх вважаєш однаковими?
— Зовсім не вважаю.
— А в державі, яку ми заснували, як ти гадаєш, які люди вийшли в нас кращими — вартові, виховані так, як ми розбирали, або ж шевці, виховані на своїй майстерності?
— Смішно й запитувати!
— Розумію. Далі: хіба наші вартові не є кращими з-поміж громадян?
— Звичайно, вони кращі.
— Далі. Хіба такі ж самі жінки не будуть кращими з-поміж жінок?
— Теж, звичайно, будуть.
— А чи може для держави бути щось кращим за присутність у ній найкращих жінок і чоловіків?
— Не може.
— А це зроблять музичне мистецтво і гімнастика, застосовані таким чином, як ми розбирали.
— Поза сумнівом.
— Отже, наша настанова не лише здійсненна, але вона й краща за все для держави.
— Це так.
— Нехай же дружини воїнів знімають одяг, якщо вони будуть замість нього огортатися доблестю, нехай вони беруть участь у війні й іншому захисті держави й нехай не відволікаються ні на що інше. Але у всьому цьому, через слабкість їхньої статі, жінкам треба давати доручення легші, ніж чоловікам. А хто з чоловіків почне сміятися через вигляд оголених жінок, котрі заради високої мети в такому вигляді робитимуть гімнастику, той, цим своїм сміхом «незрілий плід зриває мудрості»202, і сам, мабуть, не знає, з чого він сміється і що робить. Адже дуже гарно кажуть — і повторятимуть, — що корисне прекрасне, а шкідливе — ганебне203204.
— Безумовно.
— Можна сказати, що під час обговорення закону про жінок нам пощастить ніби уникнути однієї хвилі, щоб вона не накрила нас, коли ми вирішуватимемо, що вартові-чоловіки й вартові-жінки повинні все виконувати спільно: навпаки, наша бесіда послідовно приводить до висновку, що це можливо й корисно.
— Насправді, грізної хвилі тобі вдасться уникнути!
— Але ти скажеш, що це ще дрібниці, коли побачиш наступне.
— Подивимося, а ти продовжуй.
— За цим законом і за іншими попередніми виходить, я гадаю, ось який…
— Який?

[Спільність жінок і детей у воїнів (продовження)]

— Всі дружини цих чоловіків повинні бути спільними, а окремо нехай жодна ні з ким не живе. Й діти теж повинні бути спільними, і нехай батько не знає, котра дитина його, а дитина — хто її батько.
— Цей закон викличе набагато більше недовіри, ніж той, — в розумінні здійсненності й користі.
— Що стосується користі, то навряд чи цьому стануть суперечити й говорити, нібито спільність жінок і дітей не найбільше благо, якщо це тільки можливо. А от стосовно здійсненності, я думаю, виникнуть великі суперечки205.
— Буде дуже багато сумнівів як щодо того, так і щодо іншого.
— Ти говориш, що тут знадобиться поєднання доказів, а я було думав, що ухилюся від одного з них, оскільки ти згоден щодо корисності: адже мені залишилося б тоді говорити лише про те, чи здійсненно це чин і.
— Ні, нічого не вийде, не ухилишся: звітуй і про те, і про друге.
— Доведеться зазнати такого покарання. Але будь такий добрий хоча б у малому — дозволь мені влаштувати собі свято. Так духовно бездіяльні люди самі себе втішають під час самотніх прогулянок: вони ще не відшукали, яким чином здійсниться те, чого вони бажають, але, оминаючи це, щоб не мучити себе роздумами про здійсненність і нездійсненність, вважають, ніби вже нявне те, чого вони хочуть: і от вони вже порядкують майбутнім, радісно уявляють собі, що вони вчинять, коли це здійсниться; їхня й без того бездіяльна душа стає ще більш бездіяльною. Так і я вже піддаюся цій слабкості, й мені хочеться відкласти це питання й опісля розглянути, яким чином це здійсненно, а поки, припустивши, що це здійсненно, я розгляну, якщо дозволиш, як будуть порядкувати правителі, коли це вже здійсниться, і вкажу, наскільки корисним було б це все і для держави, і для воїнів. Саме це я спробую спершу розглянути разом з тобою, а потім вже те, якщо тільки ти дозволиш.
— Звичайно, я дозволяю. Розглядай.
— Я думаю, якщо наші правителі будуть варті такого найменування і їхні помічники також, то ці помічники охоче стануть виконувати приписи, а ті — приписувати, підпорядковуючись частково законам, а частково наслідучи те, що ми їм припишемо.
— Звичайно.
— Оскільки ти для них законодавець, то, так само, як ти відібрав вартових-чоловіків, ти, за можливістю, відбереш і подібних до них за своєю природою жінок і їм вручиш їх. Оскільки в них і помешкання і трапези будуть спільними, й ніхто не матиме цього в приватному володінні, оскільки вони постійно спілкуватимуться, коли зустрічатимуться в гімнасіях і взагалі однаково виховуючись, у них за необхідності — я думаю, вродженої — виникне стремління поєднуватися одне з одним. Чи, на твою думку, я кажу не про те, що неминуче?
— Це не геометрична, а еротична неминучість206; вона, мабуть, гостріше за ту переконує й захоплює більшість людей.
— І навіть дуже захоплює. Але далі, Главконе, в державі, де люди процвітають, було б нечестивим допустити невпорядковане злягання або якісь такі справи, та й правителі не дозволять.
— Так, це б робилося всупереч справедливості.
— Зрозуміло, що далі ми запровадимо шлюби, в міру наших можливостей, наскільки можна, священні. А священними були б шлюби найбільш корисні207.
— Безумовно.
— Але яким чином вони були б найбільш корисні? Скажи мені ось що, Главконе: у твоєму домі я бачу і мисливських собак, і багато птаства найціннишої породи. Так от, заради Зевса, чи приділяв ти увагу їх шлюбному поєднанню й розмноженню?
— Тобто як?
— Та перш за все, хоча вони всі цінних порід, але хіба поміж ними нема й не з’являється таких, які кращі за інших?
— Трапляються.
— То чи розводиш ти всіх без різниці або намагаєшся розводити найкращих?
— Найкращих.
— Що ж? Чи краще потомство від наймолодших, чи від зовсім старих, чи ж переважно від тих, що найбільш придатні?
— Від тих, що найбільш придатні.
— А якщо цього не дотримуватися, то як ти вважаєш — чи дуже погіршиться порода птахів і собак?
— Я гадаю, що дуже.
— А як ти думаєш стосовно коней та інших творин? Хіба там справи йдуть по іншому?
— Це було б дивним.
— Ох, любий мій, якими, отже, видатними людьми повинні бути наші правителі, якщо з людським родом справи йдуть так само.
— Вони справді йдуть так само. Та що з того?
— Та те, що правителям неминуче доведеться застосовувати багато різних заходів. Якщо тіло не потребує ліків і людина охоче дотримується приписаного йому способу життя, тоді, вважаємо ми, достатньо й посереднього лікаря. Але коли треба використовувати ліки, ми знаємо, що знадобиться сміливіший лікар.
— Це так. Але до чого ти це кажеш?
— А от: чого доброго, цим правителям знадобиться у нас часто брехати й обманювати — заради користі тих, хто їм підвладний. Адже ми вже казали, що такі речі корисні як лікувальний засіб.
— І це правильно.
— Мабуть, найдоречнішим це буде при укладенні шлюбів і при народженні дітей.
— Як так?
— З того, з чим ми погодилися, витікає, що найкращі чоловіки повинні здебільшого поєднуватися з найкращими жінками, а найгірші, навпаки, з найгіршими і що нащадки кращих чоловіків і жінок слід виховувати, а нащадків гірших — ні, оскільки наша невелика отара повинна бути найдобірнішою. Але це робиться так, ніхто не повинен знати, крім самих правителів, щоб не привносити жодного розладу в загін вартових.
— Цілком правильно.
— Треба буде закріпити законом якісь святкування, на котрих ми будемо зводити разом дівчат і юнаків, котрі досягнули шлюбного віку, треба запровадити жертвоприношення й замовити нашим поетам пісні, що годяться для укладуваних шлюбів. А визначати кількість шлюбів ми запропонуємо правителям, щоб вони по можливості зберігали постійну кількість чоловіків, беручи до уваги війни, хвороби і т. д., і щоб держава у нас по можливості не збільшувалася і не зменшувалася.
— Це правильно.
— А жеребкування треба, я гадаю, підлаштувати якось так, щоб за кожного укладання шлюбу людина непридатна звинувачувала б у всьому долю, а не правителів.
— Так, це зробити буде необхідно.
— А юнаків, що відзначилися на війні або якось по іншому, треба удостоїти почестями й нагородами й надавати їм ширшу можливість сходитися з жінками, щоб таким чином вони зачали якомога більше немовлят.
— Правильно.
— Всі нащадки, які народжуються, зразу ж надходять у розпорядження спеціально настановлених для цього посадових осіб, байдуже чоловіків або жінок, або й тих і тих, — адже зайняття посад однакове і для жінок і для чоловіків.
— Так.
— Вони візьмуть немовлят, народжених від гарних батьків і віднесуть їх до ясел, де є годувальниці, котрі мешкають окремо в якійсь частині міста. А немовлят, що народилися від гірших батьків або хоча б від тих, що мають тілесні недоліки, вони сховають, як належиться, в недоступному потаємному місці208.
— Так, оскільки стан вартових повинен бути чистим.
— Вони потурбуються і про харчування немовлят: матерів, чиї груди набралися молока, вони приведуть у ясла, але всіма способами намагатимуться зробити так, щоб жодна з них не могла розпізнати свою дитину. Якщо материнського молока не вистачить, вони приведуть інших жінок, хто має молоко, й потурбуються, щоб ті годували грудьми належний час, а нічні чергування й інші важкі обов’язки будуть виконувати годувальниці й няньки.
— Ти надто полегшуєш дружинам вартових догляд за дітьми.
— Так і треба. Але розберемо далі те, що ми запланували. Ми сказали, що нащадків мають народжувати батьки у найкращому для цього віці.
— Так.
— А чи згоден ти, що відповідний час розквіту — двадцятилітній вік для жінки, а для чоловіка — тридцятилітній?
— І доколи?
— Жінка нехай народжує державі починаючи з двадцяти років і до сорока, а чоловік — після того, як у нього мине найкращий час для бігу: починаючи від того часу нехай робить він державі нащадків аж до п’ятдесяти п’яти років209.
— Правильно, і в тих і в інших це час тілесного й духовного розквіту.
— Якщо ж хтось вже старший або, навпаки, молодший візьметься за суспільну справу народження дітей, ми не визнаємо цю помилку ні благочестивою, ні справедливою: адже він зробить для держави таку дитину, котра, якщо це пройде непоміченим, буде зачата не під егідою жертвоприношень і молитов, у котрих за кожного шлюбу й жриці, і жерці, і вся держава цілком моляться про те, щоб у гарних і корисних людей нащадки були завжди кращими й кориснішими, а, навпаки, під покривом мороку, як плід жахливої нестриманості.
— Це так.
— Той самий закон нехай діє й у тому випадку, якщо хтось із чоловіків, котрі ще роблять потомство, торкнеться до жінки нехай і шлюбного віку, але без дозволу правителя на їхній союз: ми скажемо, що такий чоловік підніс державі незаконну дитину, бо не було заручин і освячення.
— Цілком правильно.
— Коли ж і жінки й чоловіки вийдуть з віку, призначеного для відтворення потомства, я гадаю, ми надамо чоловікам можливість вільно сходитися з ким завгодно, крім доньки, матері, доньок доньки й старших родичок з боку матері; жінкам же — з усіма, крім синів, батька, і їх молодших і старших родичів. Але хоча ми й дозволимо все це, вони повинні дуже пильнувати, щоб жоден зародок не побачив світу, а якщо вони будуть вимушені до цього через обставини й дитина народиться, нехай вчинять з нею так, щоб її не довелося вирощувати.
— Це теж правильно. Але як же вони будуть розпізнавати, хто кому доводиться батьком, донькою або родичами, про яких ти зараз розповідав?
— Ніяк. Але будь-хто називатиме своїми дітьми тих, хто народився на десятий чи сьомий місяць від дня його шлюбу, а ті називатимуть його своїм батьком; їх нащадки він називатиме дітьми своїх дітей, а вони відповідно називатимуть старих дідами й бабками, а всіх, хто народився за той час, коли їхні матері й батьки народжували потомство, вони називатимуть своїми сестрами й братами, і через це, як ми щойно й говорили, їм не дозволено торкатися одне одного. З-поміж братів і сестер закон дозволить жити разом тим, кому це випаде під час жеребкування й буде додатково утверджено Піфією210.
— Це вищою мірою правильно.
— Ось яка, Главконе, ця спільність жінок і дітей у воїнів-вартових нашої держави. А що вона відповідає його устрою якнайкраще — це має бути обгрунтовано в подальшому розмірковуванні. Чи як ми вчинимо?
— Саме так, присягаюся Зевсом.

[Інтереси власника — причина зіпсованої моралі]

— То чи не стане ось що початком нашої домовленості: ми самі собі поставимо запитання, що можемо ми назвати якнайбільшим благом для державного устрою, тобто, тією метою, заради якої законотворець і впроваджує закони, і що вважаємо ми найбільшим злом? Чи не правда, що потім нам треба розглянути, чи має на собі сліди цього блага все те, що ми зараз з’ясували, і чи справді воно не відповідне злу.
— Це найголовніше.
— Чи може таке бути, на нашу думку, більше зло для держави, ніж те, що призводить до втрати її єдності й розпаду на численні уламки? І чи може бути більше благо, ніж те, що зв’язує державу і сприяє її єдності?
— На нашу думку, не може бути?
— А зв’язує її спільність задоволення чи скорботи, коли мало не всі громадяни однаково радіють або сумують, якщо щось з’являється або гине.
— Безумовно.
— А відособленість у таких переживаннях порушує зв’язок між громадянами, коли одних вкрай гнітить, а інших приводить у захват стан держави та її населення.
— Ще б пак!
— І хіба не від того відбувається це в державі, що недоречно лунають вигуки: «Це — моє!» або «це — не моє!»? І так само стосовно чужого.
— Цілком правильно.
— А де більшість говорить таким самим чином про одне й теж: «Це — моє!» або «це — не моє!», там, отже, найкращий державний устрій.
— Так, найкращий.
— Те саме і в такій державі, котра ближча за все за своїм станом до окремої людини: наприклад, коли хтось із нас заб’є палець і все сукупне тілесне начало напружується в напрямку душі як єдиний стрій, підпорядкований началу, що править у ньому, вона вся цілком відчуває це і співчуває частині, котрій боляче; тоді ми кажемо, що у цієї людини болить палець. Той же вираз можна застосувати до будь-якої іншого211 в людини — до страждання, коли хворіє якась її частина, і до задоволення, коли вона видужує212.
— Так, та саме. Ось це і є те, про що ти запитував: до стану такої держави цілком наблиається держава з найкращим устроєм.
— Коли один з громадян такої держави зазнає якогось блага чи зла, така держава обов’язково, на мою думку, скаже, що це її особисте переживання, і всі разом будуть з цим громадянином або радіти, або сумувати.
— Це неодмінно так, якщо держава має гарні закони.
— Час би нам повернутися до нашої держави й подивитися, чи у ній, чи у якійсь іншій державі здійснюються переважно висновки нашого розмірковування.
— Так, це треба зробити.

[Взаємостосунки правителів і народу в ідеальній і неідеальній державі] 

— То що ж? Оскільки усі інші держави мають правителів і народ, то має їх і вона.
— Має.
— І всі вони називатимуть один одного громадянами?
— Звичайно.
— Але крім назви «громадяни», як називає народ своїх правителів у інших державах?
— Багато де — «панами», а в демократичних державах зберігається оця саме назва — «правителі».
— А народ нашої держави? Крім звертання «громадяни», як він називатиме правителів?
— «Рятівниками» й «помічниками».
— А як вони називатимуть народ?
— «Платниками» й «годувальниками».
— А як в інших державах називають народ правителі?
— «Рабами».
— А правителі один одного?
— Співправителями.
— А в нас?
— Товаришами по варті.
— Чи можеш ти назвати випадок у інших державах, щоб хтось з правителів звертався до одного зі співправителів як до товариша, а до іншого — як до чужого?
— Таке трапляється часто.
— Рідну людину він вважає своєю й так її називає, а чужу не вважає своєю.
— Саме так.
— Ну, а як же у твоїх воїнів? Чи знайдеться поміж ними такий, щоб він вважав і називав когсь зі співтоваришів чужим?
— У жодному разі. З ким би з них він не зустрівся, він визнаватиме в них брата, сестру, батька, матір, сина, доньку або їхніх дітей, або ж дідів213.
— Чудова відповідь! Але скажи ще ось що: чи припишеш ти їм за законом дотримуватися лише родинних звертань або ж і поводити себе відповідно до звертань, — наприклад, стосовно своїх батьків дотримуватися всього того, що за звичаєм стосовно батьків взагалі, тобто бути шанобливими, турбуватися про них і належним чином слухатися батьків під страхом того, що не буде їм добра ні від богів, ні від людей, якщо вони вчинять інакше: у такому випадку їхня поведінка буде й нечестивою, й несправедливою. Чи такі слова з вуст усіх громадян або якісь інші лунатимуть у вухах навіть найменших дітей стосовно тих батьків, на котрих їм покажуть, та і решти родичів?
— Саме такі. Було б смішним і назви рідних залишалися б порожнім звуком, якщо не втілити це в життя.
— Отже, с-поміж усіх держав лише у громадян цієї держави потужно лунало б одноголосно: «Мої справи в порядку!» або «мої справи йдуть погано!», якщо у одного якогось громадянина справи йдуть добре чи погано.
— Цілком правильно.
— А хіби ми не говорили, що з такими поглядами й висловами поєднані й загальні радість або лихо?
— І ми правильно це пояснювали.
— Отже, наші громадяни особливо перейматимуться чимось разом, якщо вони зможуть сказати: «Це — моє?» За такого спільного переживання у них швидше за все й стануться спільні радості й лихо.
— Звичайно.
— На додачу до решти настанов чи не це слугує причиною спільності жінок і дітей у воїнів?
— Так, переважним чином.
— Але ж ми погодилися, що для держави це найбільше благо: ми уподібнили впорядковану державу до тіла, страждання чи здоров’я котрого залежать від стану його частин214.
— І ми правильно погодилися.
— Отже, виявилося, що причиною найбільшого блага для нашої держави слугує спільність дітей і жінок у її захисників.
— Безумовно.
— Це узгоджується і з нашими попередніми твердженнями. Адже ми якось сказали, що у вартових не повинно бути власних будинків, ні землі й узагалі жодного майна: вони отримують харчування від решти громадян як плату за свою вартову службу й спільно все споживають, оскільки вони мають бути справжніми вартовими.
— Правильно.
— Так от я й кажу, що й попередньо сказане нами, а ще більше те, що ми зараз кажемо, зробить з них справжніх вартових і допоможе у тому, щоб вони не рознесли на шмаття державу, як зазвичай трапляється, коли люди вважають своїм не одне й те ж, але кожен — інше: один тягне додому все, що лише може придбати, не рахуючись з рештою, а другий робить те саме, але тягне вже до своєї хати; жінка й діти у кожного свої, а раз так, то це викликає й свої, особливі для кожного радості й печалі. Навпаки, за єдиного у всіх погляду на те, що вважати своїм, всі вони ставлять перед собою одну й ту ж мету і в міру можливостей почуваються однаково радісно або сумно.
— Поза сумнівом.
— То що ж? Позови й взаємні звинувачення хіба не зникнуть у них, просто кажучи, через те, що вони не матимуть жодної власності, крім свого тіла? Все інше в них спільне. Тому вони й не будуть схильними до чвар, котрі так часто виникають у людей через майно або через дітей і родичів.
— Цього в них зовсім не буде.
— І не матимуть вони також підстав щоб судитися через насилля й образи. Ми їм скажемо, що самозахист у ровесників буде чудовою й справедливою справою, й зобов’яжемо їх турбуватися про свій тілесний розвиток.
— Правильно.
— І ось що ще правильне у цьому законі: якщо хтось із кимось посвариться, він вгамує свій гнів в межах цієї сварки, але не роздуватиме чвари.
— Звичайно.
— Тому, хто старший, буде приписано керувати усіма, хто молодший за нього, з правом їхнього покарання.
— Зрозуміло.
— А молодший, за винятком тих випадків, коли наказують правителі, ніколи не наважиться, що природно, застосовувати силу до старшого чи підняти на нього руку, й гадаю, що й узагалі ніколи його не образить. Цьому достатньо перешкоджають два охоронці: страх і повага. Повага забороняє торкатися до батьків, а страх примушує передбачати, що за ображеного вступляться його сини, або брати, або батьки.
— Так трапляється.
— Завдяки таким законам ці люди житимуть один з одним мирно у всьому.
— І навіть дуже.
— А так, як чвари між ними унеможливлюються, нема чого боятися, що інша частина держави буде з ними посварена і що там виникнуть внутрішні негаразди.
— Звичайно, ні.
— Мені якось незручно навіть і згадувати про різні дрібні неприємності, від котрих вони здихаються, наприклад, від догідливості бідняків перед багатіями, про труднощі й проблеми у вихованні дітей, про пошуки грошових засобів, необхідних для утримання родини, коли людям доводиться то позичати, то відмовляти іншим, то, діставши гроші у якийсь спосіб, зберігати їх у дружини чи у своїх домашніх, доручаючи їм вести господарські справи; словом, друже мій, тут не обберешся клопоту, це зрозуміло, але не варто говорити про такі низькі речі.
— Так, це зрозуміло й сліпому.
— Позбувшись від цього всього, наші вартові житимуть блаженним життям — блаженнішим, ніж переможці в олімпійських іграх215.
— У якому розумінні?
— Їх вважають щасливими, хоча вони користуються лише малою частиною того, що буде у наших вартових. Адже перемога воїнів більш чудова, та й громадське утримання їх повноцінніше: бо здобута ними перемога — це порятунок усієї держави, та й самі вони і їхні діти забезпечуються харчуванням і всім іншим, що потрібно для життя; і почесні дарунки вони отримають від своєї держави ще за життя, а після смерті вони отримають почесне поховання.
— Це чудово.
— Пам’ятаєш, раніше — не знаю, в якому місці нашого розмірковування — супроти нас було висунуто доказ, що ми не робимо наших вартових щасливими, тому що в них нічого немає, хоча вони й мають можливість присвоїти собі все майно громадян216. На це ми відповіли тоді, що це питання, якщо воно виникне, ми розглянемо згодом, а поки що треба зробити вартових справді вартовими, а державу якомога успішнішою, маючи на увазі успішність зовсім не для одного лише стану.
— Я пам’ятаю.
— Ну, що ж? Оскільки тепер життя наших захисників виявляється набагато прекраснішим і кращим, ніж життя олімпійських переможців, як же порівнювати його з життям шевців, якихос там ремісників чи землеробів?
— На мою думку, робити цього ніяк не можна.
— Втім, — про це ми й тоді згадували, але варто повторити й зараз, — якщо вартовий побачить своє щастя у тому, щоб не бути воїном і не задовольниться таким помірним, надійним і, як ми стверджуємо, найкращим життям, але перейматиметься бездумним і дитячим уявленням про щастя, котре підштовхуватиме його до того, щоб присвоїти собі силоміць усі здобутки держави, він зрозуміє тоді: Гесіод справді був мудрим, кажучи, що в якомусь розумінні «половина більша за ціле»217.
— Якби такий вартовий скористався моєю порадою, то він би залишився жити так, як ми вказували.
— Отже, ти допускаєш ту спільність жінок у цих чоловіків, котру ми вже обговорили? Це стосується також дітей і їхнього виховання, а також охорони решти громадян. Залишаться жінки в місті або йдуть на війну, вони разом з чоловіками нестимуть вартову службу, разом і полюють як собаки; вони всебічно беруть участь у всьому, наскільки це їм до снаги. Така їхня діяльність і є найкращою й анітрохи не суперечить природі стосунків між самцями й самицями.
— Я згоден.
— Лишається ще з’ясувати, чи можливо й поміж людьми здійснити таку ж спільність, як у інших живих істот, і яким чином це може бути здійсненно.
— Ти мене випередив: я якраз збирався саме це додати.

[Війна і військовий обов’язок громадян ідеальної держави]

— Що стосується військових дій, то, я думаю, зрозуміло, яким чином воюватимуть жінки.
— Яким же?
— Вони разом з чоловіками братимуть участь у військових походах, а з дітей візьмуть з собою на війну тих, хто підріс до цього, щоб вони, як це робиться у майстрів своєї справи, придивлялися до майстерності, котру повинні будуть опанувати з роками. Крім спостереження діти мають прислуговувати, допомагати у військових справах, доглядати за батьками й матерями. Хіба ти не бачив цього в різних ремеслах, наприклад у гончарів? Їхні діти тривалий час прислуговують і спостерігають, перш ніж самим взятися за гончарну справу.
— Так, я це часто бачив.
— А хіюа гончарам потрібно старанніше навчати своїх дітей, ніж нашим вартовим, вказуючи їм через досвід і спостереження, що слід чинити?
— Це було б просто смішно!
— Крім того, й войовничою кожна жива істота особливо буває тоді, коли її потомство біля неї.
— Це так. Але є велика небезпека, Сократе, що у випадку поразки — а це часто трапляється на війні — вони вигублять разом із собою й своїх дітей і решта громадян не зможуть заповнити цю втрату.
— Ти говориш правильно, але чи ти вважаєш, що перш за все їм треба організувати цілковиту безпеку?
— Зовсім ні.
— То що ж? Якщо вже їм іти на ризик, то хіба не за тієї умови, що у випадку успіху вони стануть ліпшими?
— Зрозуміло, що так.
— А хіба, на твою думку, це не важливо й не варто ризикнути заради того, щоб ті, хто з роками стануть воїнами, вже з дитинства спостерігали за війною?
— Звичайно, це важливо для тієї мети, про яку ти розповідаєш.
— Отже, треба зробити дітей спостерігачами за війною, й у той же час вигадати засіб для створення їм безпеки, й тоді все буде добре, чи не так?
— Так, звичайно.
— Перш за все їхні батьки будуть, наскільки це можливо, не невігласами у війні, а людьми, які знають, котрі походи небезпечні, а котрі — ні.
— Звичайно.
— У одні походи вони візьмуть з собою дітей, у інші побояться їх брати.
— Це так.
— Та й керівниками над ними вони призначать не нових людей, а тих, хто за своєю досвідченістю й віком спроможний бути керівником і навчителем дітей.
— Так і повинно бути.
— Але, скажемо ми, часто трапляються всілякі несподіванки.
— Для цього випадку, друже мій, треба їх готувати змалку, щоби, якщо треба буде, вони могли вислизнути з будь-якої біди.
— Що ти маєш на увазі?
— Від найперших років треба саджати дітей на коня, а коли вони навчаться їздити верхи, брати їх з собою для спостереження за війною; тільки коні мають бути в них не гарячі й не бойові, а найшвидші й слухняні під сідлом. Таким чином діти найкраще спостерігатимуть за своєю справою, а якщо знадобиться, то напевне врятуються, прямуючи за старшими навчителями.
— На мою думку, ти правильно кажеш.
— То що ж нам сказати про війну? Як поведеть себе воїни і як вони поставляться до ворога? Правильно мені здається чи ні…
— Скажи, що саме.
— Якщо хтось із воїнів полишить стрій, кине зброю, взагалі зробить якийсь такий вчинок через боягузство, хіба не варто перевести його в ремісники або землероби?
— Дуже навіть варто.
— А того, хто живим потрапив у полон до ворогів, чи не подарувати тим, хто захоче скористатися цією здобиччю на свій розсуд?
— Звичайно.
— Того ж, хто відзначився й уславив себе, чи не повинні, на твою думку, юнаки й підлітки, котрі брали участь у цьому поході, увінчати кожен по черзі, прямо під час походу? Чи не так?
— На мою думку, так.
— І що ж? Хіба не вітатимуть його потиском правої руки?
— І це також.
— Але ось із чим, гадаю, ти точно не погодишся…
— З чим?
— Щоби він усіх цілував і щоб його всі цілували.
— Я погоджуся з цим найохочіше і до цього закону додам іще, що протягом всього цього походу нікому не дозволяється відповідати відмовою, якщо такий воїн захоче когось цілувати, — адже якщо йому доведеться закохатися в юнака або в жінку, це додасть йому ще більше бадьорості для звершення подвигів.
— Чудово. У нас вже було сказано, що сміливому буде приготована більша кількість шлюбів і таких людей частіше, ніж інших, обиратимуть для цієї мети, так, щоб від них було якомога численніше потомство.
— Так, ми вже говорили про це.
— І, згідно з Гомером, такі почесті справедливо надаються мужнім юнакам. Гомер розповідає, що Аянт, уславлений у битвах, був вшанований «найдовшою хребетною частиною». То було належне шанування мужній людині у розквіті сил: від цього у нього й сил додалося разом з пошаною.
— Цілком правильно.
— То прислухайося в цьому до Гомера. Мужніх людей ми вшануємо відповідно до проявленої ними доблесті при жертвоприношеннях і подібних обрядах як співами, так і тим, про що ми щойно говорили, а до того ж

Місцем почесним, і м’ясом, і повними чарами теж218,
щоби разом з пошаною зміцнити цих доблесних мужів і жінок.

— Ти чудово сказав.
— Припустимо. А про померлих у поході, якщо хтось загинув у славі, чи не скажемо ми перш за все, що вони належать до золотого покоління?
— Звичайно, скажемо.
— Хіба ми не повіримо Гесіодові, ще деякі з цього покоління після смерті

На праведних демонів перетворилися, щоб вартовими
Смертних
Буть на землі, благополуччям завжди від зла відвертати?219

— Звичайно, повіримо.
— Отже, запитавши бога, як треба ховати таких блаженних, божественних людей і з яким відзнаками, ми ховатимемо їх саме так, як він нам вкаже.
— Чому б і ні?
— А в подальші часи, оскільки вони — демони220, ми так і будемо шанувати їхні гробниці і перед ними схилятися. Точнісінько такий самий звичай ми запровадимо, якщо помре від старості або через якусь іншу причину хтось із тих, хто був визнаний особливо доброчесним за життя.
— Це справедливо.
— Далі. Як будуть чинити з ворогом наші воїни?
— В якому розумінні?
— Перш за все стосовно навернення в рабство: чи можна вважати справедливим, щоб елліни заганяли в рабство еллінські ж держави, чи, навпаки, наскільки це можливо, не треба нікому цього дозволяти, а треба привчати щадити еллінський рід через побоювання, щоби він не потрапив у рабство до варварів?
— Саме так.
— Отже, й нашим громадянам не можна мати елліна за раба й іншим еллінам треба радити те саме.
— Звичайно. Таким чином, їхні зусилля будуть швидше спрямовані супроти варварів і елліни утримаються від міжусобиць.
— Далі. Чи добре це — після перемоги знімати з убитих щось, крім зброї? Чи не стає це підставою для боягузів ухилятися від зустрічей з войовничим ворогом? Вони, ніби виконуючи свій обов’язок, нишпорять навколо вбитих, і через такий грабунок загинуло вже чимало війська.
— Навіть дуже багато.
— Хіба це не ганебне здирництво — грабувати мерця? Лише жіночому, дріб’язковому мисленню властиво вважати ворогом навіть тіло померлого, хоча ворог вже втік і залишилося лише те, за допомогою чого він бився! Чи, на твою думку, ті, хто робить це, чимось відрізняються від собак, що кидаються на камені, котрими по них шпурляють, але не чіпають того, хто шпурляє?
— Анітрохи не відрізняються.
— Отже, треба відмовитися від пограбування мертвих і не перешкоджати прибиранню трупів.
— Звичайно, треба відмовитися, присягаюся Зевсом!
— І ми не понесемо до капища зброю як жертовний дар, особливо еллінську зброю, якщо для нас бодай трохи важливі доброзичливі стосунки з іншими еллінами. А ще більше ми будумо остерігатися осквернити капища, приносячи речі, відібрані у наших родичів, — хіба що бог звелить інакше221.
— Цілком правильно.
— Ну а спустошення еллінської землі й підпал будівель — як у цих випадках, на твою думку, вчинять воїни стосовно ворогів?
— Якби ти висловив свою думку, то я б із задоволенням послухав.
— На мою думку, вони не чинитимуть ні того, ні іншого, а лише віднімуть річний урожай; через що — хочеш, я тобі скажу?
— Дуже хочу.
— Мені здається, що недарма є дві назви — війна і чвари. Це два різних222, що залежать від двох видів незгоди. Двома я їх вважаю ось через що: одна — поміж своїми й рідними, друга — з чужими, іноземцями. Ворогування поміж своїми отримало назву чвар, а з чужими — війною.
— Ти не кажеш нічого дивного.

[Етнічна характеристика ідеальної держави у зв’язку з питанням про війну]

— Але поглянь, чи звичайне те, що я зараз скажу. Я стверджую, що всі елліни — рідні одне одному люди й знаходяться в родинному зв’язку, а для варварів вони — іноземці й чужинці.
— Прекрасно.
— Отже, якщо елліни б’ються з варварами, а варвари з еллінами, ми скажемо, що вони воюють, що вони за самою своєю природою вороги і цю їхню ворожнечу треба називати війною. Коли ж щось схоже відбувається поміж еллінами, треба сказати, що за своєю природою вони друзі, але Еллада у цьому випадку хвора й у ній панує міжусобиця, і таку ворожнечу слід називати чварами223.
— Я згоден розцінювати це саме так.
— Поглянь-но: у таких, як ми щойно домовилися це називати, чварах, коли щось схоже десь відбувається і в державі панує розбрат, громадяни спустошують один у одного поля й підпалюють чужі помешкання, якими згубними виявляться ці чвари і як мало любові до своєї батьківщини проявлять обидві сторони! Інакше вони не насмілилися б розоряти свою матір і годувальницю. Досить вже того, що переможці віднімуть у переможених плоди їхньої праці, та нехай не забувають вони, що мета — укладення миру: не вічно ж їм воювати!
— Такий хід думок набагато благородніший, ніж той.
— То що ж? Держава, яку ти засновуєш, хіба не буде еллінською?
— Вона повинна бути нею.
— А її громадяни хіба не будуть мужніми й вихованими?
— Звичайно, будуть.
— Хіба вони не любитимуть все еллінське, вважати Елладу батьківщиною й разом з іншими брати участь у священних святкуваннях?
— Неодмінно, будуть.
— Розбрат з еллінами як зі своїми родичами вони вважатимуть чварами й не назвуть війною?
— Так.
— І посеред чвар вони пам’ятатимуть про мир?
— Звичайно.
— Своїх супротивників вони будуть доброзичливо напоумлювати, не беручи їх у рабство для покарання й не доводячи до загибелі — вони розумні порадники, а не вороги.
— Це так.
— Оскільки вони елліни, вони не будуть спустошувати Елладу чи підпалювати там будинки; вони не погодяться вважати у тій чи іншій державі за своїх ворогів усіх — і чоловіків, і жінок, і дітей, а вважатимуть ними лише небагатьох — винуватців чвар. Тому у них не з’явиться бажання розоряти країну й руйнувати будинки, оскільки вони нічого не мають проти більшості громадян, а чвари вони будуть продовжувати рівно стільки, поки ті, хто невинно страждає, не змусять їх винуватців нарешті отримати покарання.
— Я згоден, що наші громадяни мають ставитися до своїх супротивників саме таким чином, а до варварів — так, як тепер ставляться один до одного елліни.
— Ми впровадимо для воїнів і цей закон: не спустошувати країну й не підпалювати будинки.
— Так, вирішимо, що це добре, так само, як і те, про що ми говорили раніше.
— Але на мою думку, Сократе, якщо тобі дозволити говорити про ці речі, ти й не згадаєш, що почав це робити, але відклав відповідь на питання, що з’явилося раніше: чи може здійснитися такий державний устрій і яким чином це можливо. Адже, якщо б все це здійснилося, це було б безумовним благом для тієї держави, де це станеться. Я дам вказівку на ті переваги, про які ти не згадав: громадяни такої держави вищою мірою мужньо билися б із супротивником, тому що ніколи не полишали б своїх у біді, знаючи, що вони доводяться один одному братами, батьками, синами, і називаючи так один одного. А якщо й жінки братимуть участь у походах — у тому ж самому строю або ж ідучи позаду, щоб наганяти жаху на ворогів, або ж у випадку якоїсь потреби надавати допомогу, — я переконаний, що завдяки цьому всьому наші громадяни будуть непереможними. Не говоритиму вже про домашні блага — можу собі уявити, скільки їх буде! Оскільки я цілком згоден з тобою, що вони були б — та ще й безліч інших, — якби здійснився цей державний устрій, ти про нього більше не говори, а ми вже спробуємо переконати самих себе, що це можливо, і пояснити, яким чином, а про все інше давай відкладемо піклування.
— Ти наче вчинив раптовий напад на мої міркування, й напад нещадний, тільки но я загаявся. Ти справді не розумієш, що ледве я уникнув тих двох хвиль, і ти насилаєш на мене третю, найбільшу й найважчу224. Колись, коли ти її побачиш і почуєш її гуркіт, ти дуже поблажливо поставишся до того, що я, зрозуміло, тягнув час: мені було страшно й висловлювати, й намагатися обговорювати мою думку, настільки вона незвична.
— Чим більше ти так казатимеш, тим менше дозволимо ми тобі ухилятися від питання, яким чином можна впровадити цей державний устрій. Будь-ласка, дай нам відповідь і не барися.

[Правителями держави мають бути філософи]

— Спершу треба пригадати, що до цього питання ми дійшли, коли досліджували, у чому полягають справедливість і несправедливість.
— Так, треба. А до чого це?
— Та ні до чого! Але оскільки ми з’ясували, у чому полягає справедливість, чи будемо ми вимагати, щоб справедлива людина ні в чому не відрізнялася від неї самої і з усіх боків була такою, якою є справедливість? Чи ми задовільнимося тим, що людина по можливості наблизиться до неї й буде причетною до неї набагато більше, ніж решта?
— Так, задовільнимося.
— За зразок ми взяли саму справедливість — яка вона і цілковито справедливу людину, якби таку можна було відшукати, — якою б вона була; ми дослідили також несправедливість і цілковито несправедливу людину — все це для того, щоб, дивлячись на них, згідно з тим, чи видадуться вони нам щасливими чи ні, дійти до обов’язкового висновку й стосовно нас самих: хто схожий на них у всьому, на того очікує така сама доля. Але ми це зробили не для того, щоб довести можливість таких речей.
— Ти маєш рацію.
— Хіба, на твою думку, художник стає від того гіршим, якщо за зразок обирає для малювання найгарнішу людину, і це виразно помітно на картині, хоча художник і не може довести, що така людина існує насправді?
— Присягаюся Зевсом, на мою думку, він не стає від того гіршим.
— То що ж? Хіба, скажемо так, і ми не дали — на словах — зразка досконалої держави?
— Звісно ж, дали.
— То чи втрачає, на твою думку, наш виклад бодай щось через те лише, що ми не в змозі довести можливість облаштування такої держави, як було сказано?
— Звісно ж, ні.
— Оце правильно. Якщо ж, на догоду тобі, треба зробити спробу показати, яким переважно чином і за яких умов це було б більш за все можливим, то для такого доказу ти знову обдаруй мене тим самим.
— Чим?
— Чи може бути щось виконано так, як сказано? Чи вже за самою природою справа менша за слово, причетне до істини, хоча б іншому цього й не здавалося? Згоден ти чи ні?
— Згоден.
— То не примушуй мене доводити, що й насправді все має здійснитися так, як ми це з’ясували словесно. Якщо ми будемо в змозі збагнути, як побудувати державу, найбільш близьку до описуваної, погодься, ми зможемо сказати, що вже виконали твою вимогу, тобто показали, як можна це здійснити. Чи ти цим не задовільнишся? Особисто я був би задоволений.
— Та і я також.
— Після цього ми, очевидно, спробуємо знайти і показати, що саме погано в сучасних державах, через що вони й влаштовані інакше; між тим, внаслідок зовсім невеликої зміни держава могла б досягнути вказаного типу устрою, особливо якщо така зміна була б одна, або ж їх було б дві, а то й декілька, але тоді їх повинно бути якомога менше і вони мають бути незначними.
— Звичайно.
— Варто, однак, статися одній-єдиній зміні, і, мені здається, ми опинимося в змозі показати, що тоді перетвориться вся держава; щоправда, зміна ця не мала і не легка, та все ж вона можлива.
— У чому вона полягає?
— Ось тепер я й піду назустріч тому, що ми уподібнили величезній хвилі; це буде висловлено, хоча б мене всього, наче гуркітливою хвилею, накрило насмішками й бесслав’ям. Дивися ж, що я збираюся сказати.
— Кажи.
— Поки в державах не царюватимуть філософи, або так звані нинішні царі й владики не стануть благородно й грунтовно філософствувати і це не зіллється воєдино — державна влада й філософія, і поки не будуть обов’язковим чином відсторонені ті люди — а їх багато, — котрі нині прагнуть окремо або до влади, або до філософії, доти, любий Главконе, державам не позбутися зла225, та й не стане можливим для роду людського і не побачить сонячного світла той державний устрій, який ми щойно змалювали словесно. Ось чому я так довго не наважувався говорити, — я бачив, що все це цілковито суперечитиме загальноприйнятій думці; адже людям важко визнати, що інакше неможливе ні їх особисте, ні громадське благополуччя.
Тут Главкон промовив:
— Сократе, ти шпурнув у нас такі слово й думку, що тепер тільки й чекай, що на тебе чимдуж накинеться багато зовсім непоганих людей: вони здеруть із себе верхній одяг, зовсім оголені226, схоплять першу-ліпшу зброю, готові до всього; якщо ти не відіб’єш їхнього нападу своїми доказами й кинешся навтьоки, вони знущаючись покарають тебе.
— А чи не ти будеш винен у цьому?
— І матиму в цьому цілковиту рацію. Але я тебе не зраджу, захищатиму, як зможу, — доброзичливим ставленням і вмовляннями, та ще хіба тим, що відповідатиму тобі краще ніж хто інший. Маючи такого помічника, спробуй довести всім невіруючим, що справи йдуть саме таким чином, як ти говориш.
— Так, треба спробувати, бо навіть ти укладаєш зі мною такий могутній союз. Мені здається, якщо ми хочемо уникнути тиску з боку тих людей, про котрих ти кажеш, необхідно висунути супроти них визначення, кого саме ми називаємо філософами, ще й насмілюємося стверджувати при цьому, що якраз філософи й мають володарювати: коли це стане зрозумілим, можна почати захищатися й доводити, що деяким людям за самою їхньою природою належить бути філософами й правителями держави, а всім іншим треба робити не це, а прямувати за тими, хто керує.
— Так, зараз саме час зробити таке визначення.
— Ну, тоді прямуй за мною у цьому напрямку, і, можливо, у нас вийде якоюсь мірою задовільно це витлумачити.
— Веди мене.

[Філософ — це той, хто споглядає прекрасне]

— Чи треба тобі нагадувати, чи ти згадаєш сам, що якщо вже, на наш погляд, людина щось любить, вона повинна, якщо лише правильно про неї кажуть, виявляти любов не до одного якогось прояву того, що він любить, лишаючись байдужою до іншої, а навпаки, для неї має бути дорогим усе.
— Мабуть, мені це треба нагадати: я не дуже це все розумію.
— Вже б комусь іншому так казати, а не тобі, Главконе! Знавцеві у справах кохання не годиться забувати, що людину, небайдужу до юнаків і влюбливу, якоюсь мірою вражають і збуджують усі, хто перебуває в квітучому віці, і здаються їй вартими уваги й кохання. Хіба не так ви ставитеся до красенів? Одного ви називаєте приємним, за те, що він кирпатий, захвалюєте його, у іншого ніс з горбиком — отже, на вашу думку, у ньому є щось від царя, а в кого ніс середнього розміру, той, вважаєте ви, вирізняється помірністю. У чорнявих — мужня зовнішність, біляві — діти богів. Що ж стосується «медово-жовтих»227 — чи думаєш ти, що цей вислів вигадав хтось інший, крім закоханого, настільки ніжного, що його не відштовхує навіть блідість, аби лише юнак перебував у квітучому віці? Одним словом, під будь-яким приводом і під будь-яким іменем ви не відкидаєте нікого з тих, хто у розквіті сил.
— Якщо тобі хочеться на моєму прикладі говорити про те, як поводяться закохані, я, так тому й бути, поступлюся, але лише в ім’я нашої бесіди.
— Що ж? Хіба ти не бачиш, що й поціновувачі вин роблять так само? Будь-яке вино вони зустрічають з радістю під будь-яким приводом.
— І навіть дуже.
— Так само, я думаю, й честолюбці. Ти помітив, якщо їм неможливо очолювати ціле військо, вони очолюють бодай триттію228; якщо нема їм поваги від людей високопоставлених і важливих, вони задовільняються пошаною від людей маленьких і незначних, але прагнуть до пошани, що б там не було.
— Цілком правильно.
— Так от, прийми або відкинь наступне. Коли ми говоримо: «Людина прагне до чогось», чи скажемо ми, що вона прагне до всього цього різновиду предметів чи ж лише до одного з них — так, а до інших — ні?
— До всього різновиду.
— Чи не скажемо ми, що й поціновувач мудрості229 прагне не одного якогось її різновиду, а до всієї мудрості цілком?
— Це правда.
— Отже, якщо в людини відраза до наук, особливо коли вона молода і ще не розуміє того, що корисно, а що — ні, ми не назвемо її ані допитливою, ані філософом, так само, як не вважатимемо, що людина голодна й бажає їжі, якщо вона має до неї відразу: у цьому випадку вона не охоча до їжі, навпаки, їжа їй огидна.
— Якщо ми так скажемо, це буде правильно.
— А хто охоче готовий спробувати будь-якої науки, хто з радістю йде вчитися і ненаситний стосовно цього, того ми виправдано назвемо філософом230.
Тут Главкон сказав:
— Такого типу людей у тебе знайдеться чимало, до того ж, доволі нерозумних. Адже такими є, на мою думку, всі охочі до видовищ: вони отримують задоволення від того, що дізнаються щось нове. Зовсім нерозумно зараховувати до філософів і любителів слухати: їх анітрохи не приваблюють бесіди такого типу, де щось обговорюється, зате, наче їх хтось змусив слухати всі хори, і вони гасають по святкуваннях на честь Діоніса, не пропускають ні міських Діонісій, ні сільських. Невже ж усіх цих, та й інших, хто прагне дізнатися щось таке, чи навчитися якогось нікчемного ремесла, ми назвемо філософами?
— Жодним чином, хіба що схожими на них.
— А кого ж ти вважаєш істинними філософами?
— Тих, хто любить знаходити істину.
— Це правильно; але як ти це розумієш?
— Мені нелегко пояснити це іншому, але ти, я думаю, погодишся зі мною ось у чому…
— У чому?
— Оскільки прекрасне є протилежним до потворного231, то це дві різні речі.
— Звичайно.
— Але оскільки це дві різні речі, то кожна з них — одна?
— І це, звичайно ж, так.
— Те ж саме можна сказати про справедливе й несправедливе, гарне й погане, і про всі інші різновиди: кожне з них — одне, але видається множинним, бо скрізь проявляється у взаємостосунках, а також у поєднанні з різними вчинками й людьми.
— Ти маєш рацію.
— Згідно з цим я й встановлюю різницю: окремо ставлю поціновувачів видовищ, ремесел і перекупників, тобто всіх тих, про кого ти казав, і окремо тих, про кого у нас зараз йде розмова і котрих цілком справедливо можна назвати філософами.
— А для чого ти це робиш?
— Хто любить слухати й дивитися, ті радіють чудовим звукам, барвам, обрисам і всьому похідному від цього, але їх внутрішній погляд не здатен бачити природу краси самої по собі й радіти від неї.
— Це так.
— А ті, хто здатен піднятися до самої краси й бачити її саму по собі, хіба це не рідкісні люди?
— І навіть дуже рідкісні.
— Хто цінує гарні речі, але не цінує красу саму по собі й не здатен прямувати за тим, хто поведе його до її пізнання, — чи така людина живе насправді, чи уві сні, як ти гадаєш? Дивися сам: мріяти — уві сні чи насправді — чи це не означає вважати подобу речі не подобою, а самою річчю, на котру вона схожа?
— Звичайно, я б сказав, що така людина марить.
— Далі. Хто на противагу цьому вважає щось красою самою по собі й здатен споглядати її, як і все причетне до неї, і не сприймати одне за інше, — така людина, на твою думку, живе уві сні або насправді?
— Звісно, насправді.
— Її стан мислення ми правильно назвали б пізнаванням, тому що вона пізнає, а у тієї, першої, ми назвали б це уявою, тому що вона тільки уявляє.
— Поза сумнівом.
— Далі. Якщо той, про кого ми сказали, що він лише уявляє, але не пізнає, почне гніватися й заперечувати правильність наших суджень, чи могли б ми його якось втихомирити й спокійно переконати, не кажучи прямо, що він несповна розуму?

[Філософ пізнає не думки, а буття й істину]

— Ну, поглянь же, що ми йому відповімо. Або, якщо хочеш, ми так почнемо його розпитувати (й переконувати при цьому, що ми нічого проти нього не маємо, навпаки, з задоволенням бачимо людину обізнану): «Скажи но нам, той, хто пізнає, пізнає щось чи нічого?» Замість нього відповідай мені ти.
— Я відповім, що така людина пізнає щось.
— Щось таке, що існує, чи неіснуюче?
— Те, що існує. Хіба можна пізнати неіснуюче!
— Так от, нам вистачить того, що, з якого б боку ми щось не розглядали, цілком існуюче цілком пізнаване, а зовсім неіснуюче цілковито непізнаване.
— Так, цього цілком вистачить.
— Добре. А якщо з чимось справи йдуть так, що воно то існує, то не існує, хіба воно не знаходиться посередині між чистим буттям і тим, що зовсім не існує?
— Так, воно знаходиться поміж ними.
— Оскільки пізнання спрямоване на те, що існує, а незнання незмінно спрямоване на неіснуюче, то для того, що спрямовано на на середнє між ними обома, треба шукати щось середнє між незнанням і знанням, якщо лише існує щось на зразок цього.
— Цілком правильно.
— А чи називаємо ми щось власною думкою?
— Звичайно.
— Це вже інша здатність, ніж знання, чи та сама?
— Інша.
— Отже, власна думка спрямована на одне, а знання — на інше, відповідно до різниці між цими здатностями.
— Саме так.
— Отже, знання за своєю природою спрямоване на буття з метою осягнути, яке воно? Втім, мені здається, необхідно спершу з’ясувати ось що…
— Що?
— Про здатності ми скажемо, що вони є певним родом того, що існує; завдяки їм ми можемо те, що ми можемо, та й не лише ми, але й усі взагалі наші здатності: зір і слух, наприклад, я віднесу до числа таких здатностей, якщо тобі зрозуміло, про який різновид я хочу говорити.
— Я розумію.
— Вислухай же, якого погляду я дотримуюся стосовно них. Я не вбачаю у здатностях ні кольору, ні обрисів і взагалі жодних властивих іншим речам особливостей, завдяки яким я розрізняю їх для себе. В здатності я бачу лише те, на що вона спрямована і який її вплив; саме за цією ознакою я й визначаю ту або іншу здатність. Якщо й спрямованість, і вплив одне й те саме, я вважаю це однією й тією ж здатністю, якщо ж і спрямованість, і плив відрізняються, тоді це вже інша здатність. А ти — як ти робиш?
— Точно так само.
— Повернімося, шановний, до того ж. Чи визнаєш ти знання якоюсь здатністю чи до якого різновиду ти його зарахуєш?
— До цього різновиду — це найпотужніша з усіх здатностей.
— А власну думку ми зарахуємо до здатностей, чи до якогось іншого різновиду?
— У жодному разі. Адже власна думка є не що інше, як те, завдяки чому ми спроможні уявляти.
— Але ж набагато раніше ти погодився, що знання і уява не одне й те саме.
— Як можна, при здоровому глузді, вважати одним і тим же те, що безпомилкове, й те, що виповнене помилками!
— Добре. Очевидно, ми з тобою згодні: знання і уява — різні речі.
— Так, різні.
— Отже, кожна з них за своєю природою має особливу спрямованість і здатність.
— Неодмінно.
— Знання спрямоване на буття, щоб пізнати його властивості.
— Так.
— Уява ж, стверджуємо ми, спрямована лише на те, щоб уявляти.
— Так.
— Чи пізнає вона те ж саме, що й знання? І чи буде одним і тим же пізнаване й уявне? Чи це неможливо?
— Неможливо через те, у чому ми погодилися: кожна здатність за своєю природою має свою спрямованість: обидві ці речі — уява і знання — не що інше, як здатності, але здатності різні, як ми стверджуємо, і тому не можна зробити висновок, що пізнаване і уявне — одне й те саме.
— Якщо буття пізнаване, то уявне має бути чимось відмінним від нього.
— Так, воно відмінне від нього.
— Отже, уява спрямована на небуття? Чи небуття не можна навіть уявити? Подумай-но: хіба не співвідносить з якимсь предметом свої уявлення той, хто їх має? Чи можна мати уявлення, але нічого не уявляти?
— Це неможливо.
— Бодай щось одне все ж уявляє той, хто має уявлення?
— Так.
— Між іншим небуття з цілковитим правом можна назвати не лише чимось, а взагалі нічим.
— Звичайно.
— Тому до небуття ми з необхідністю зарахували незнання, а до буття — пізнання.
— Правильно.
— Отже, власні думки не належать ні до буття, ні до небуття.
— Так, не належать.
— Отже, виходить, що власна думка — не є ні знанням, ані незнанням?
— Мабуть, що так.
— Отже, вона не співпадає з ними, та чи переважає вона чіткістю знання, а нечіткістю — незнання?
— Ні, ані в тому, ані в іншому випадку.
— Отже, на твій погляд, власна думка імлистіша, ніж знання, але прозоріша, ніж незнання?
— І набагато.
— Але вона не виходить за їхні межі?
— Так.
— Отже, вона — щось середнє між ними?
— Саме так.
— Як ми вже говорили раніше, якщо знайдеться щось таке, що існує і разом з тим не існує, його місце буде посередині між незнанням і знанням.
— Це правильно.
— А тепер повередині між ними опинилося те, що ми називаємо власною думкою.
— Так, опинилося.
— Нам лишається, мабуть, знайти щось таке, що причетне до них обох — буття і небуття, але що не можна назвати ні тим, ні іншим у чистому вигляді. Якщо щось схоже ми знайдемо, то матимемо цілковите право назвати це тим, що ми уявляємо; крайнім членам ми припишемо властивість бути крайніми, а середньому поміж ними — середнім. Хіба не так?
— Так.
— Поклавши це за основу, нехай, скажу я, проводить зі мною бесіду й нехай дасть відповідь мені той добрий чоловік, котрий заперечує прекрасне саме по собі і певну самототожну ідею такого прекрасного. Він вважає, що гарного багато, це поціновувач видовищ, і не зносить, коли йому кажуть, що прекрасне, так само як справедливе, єдине, та й усе інше також. «Шановний, — скажемо йому ми, — хіба з такої кількості чудових речей не знайдеться нічого, що може виявитися потворним? Або поміж справедливими вчинками такий, що виявиться несправедливим, а поміж благочестивими — нечестивим?»
— Так, ці речі неминуче опиняться в якомусь розумінні прекрасними і в якомусь потворними. Так само й решта, про що ти запитуєш.
— Отже?
— Багатьом подвоєним речам хіба це заважає опинитися в іншому розумінні половинчастими?
— Анітрохи.
— А якщо ми назвемо щось великим, малим, легким, важким, чи більше підстав для цього, ніж для протилежних позначень?
— Ні, кожній речі належать обидва позначення.
— Кожна з багатьох названих речей буде чи не буде переважно такою, як її назвали?
— Це немов неоднозначність із тих, що вживаються на бенкетах, або наче дитяча загадка про те, як євнух хотів убити кажана: треба здогадатися, що він кинув і на чому кажан сидів. І тут все має два сенси, і про жодну річ не можна чітко припускати, що вона така, або отака, або що до неї годяться обидва позначення, або не годиться жодне з них.
— Що ж ти зробиш з такими позначеннями? Чи можеш ти відвести їм краще місце, ніж посередині між буттям і небуттям? Вони не імлистіші за небуття й не будуть ще більш неіснуючими, ніж воно, а з другого боку, вони не прозоріші за буття і будуть більш існуючими, ніж воно.
— Цілком правильно.
— Отже, ми, очевидно, збагнули, що загальновизнані судження більшості стосовно прекрасного і подібного до нього здебільшого коливаються десь між небуттям і чистим буттям.
— Так, ми це збагнули.
— А у нас вже заздалегідь було домовлено, що, якщо виявиться щось таке, то це належить вважати тим, що ми уявляємо, а не тим, що пізнаємо, оскільки те, що коливається у цьому проміжку, вловлюється проміжною здатністю.
— Так, ми так домовилися.
— Отже, про тих, хто помічає багато прекрасного, але не бачить прекрасне саме по собі й не може йти услід за тим, хто до нього веде, а також про тих, хто помічає багато справедливих вчинків, але не справедливість саму по собі й таке інше, ми скажемо, що про все це у них є власна думка, але вони не знають нічого з того, що собі уявляють.
— Так, необхідно сказати саме так.
— А що ж ми скажемо про тих, хто споглядає самі ці232, завжди тотожні самим собі? Адже вони пізнають їх, а не лише уявляють?
— І це необхідно.
— І ми скажемо, що ці поважають і люблять те, що вони пізнають, а ті — те, що вони уявляють. Адже ми пам’ятаємо, що вони люблять і помічають, як ми казали, звуки, гарні кольори й таке інше, але навіть не припускають існування прекрасного самого по собі.
— Так, ми це пам’ятаємо.
— Тож ми з тобою не припустимося помилки, якщо назвемо їх швидше поціновувачами уявлень, ніж поціновувачами мудрості? І невже ж вони будуть дуже сердитися, якщо ми так скажемо?
— Не будуть, якщо послухаються мене: адже не годиться сердитися на правду.
— А тих, хто цінує все, що існує саме по собі, треба називати філософами233, а не поціновувачами уявлень.
— Безумовно.

Книга шоста

[Роль філософів в ідеальній державі]

— Ледве з’ясували, Главконе, шляхом тривалого розмірковування, хто насправді філософ, а хто — ні, і ким є ті й другі.
— Мабуть, — відповів він, — нелегко було зробити це коротшим.
— Мабуть, ні. До того ж, мені здається, це з’ясувалося б краще, якби не треба було говорити лише про одне, не вдаючись до розбору багато чого іншого при розгляді питання, у чому відмінність справедливого життя від несправедливого.
— А що в нас буде після цього?
— Що ж іще, крім того, що йде наступним? Оскільки філософи — це люди, здатні осягнути те, що завжди тотожне саме собі, а інші цього не здатні й застрягають на місці, в блуканнях посеред багатьох різноманітних речей, і через це вони вже не філософи, то питається, кому з них слід керувати державою?
— Як же належним чином дати на це відповідь?
— Хто виявить здатність оберігати закони й звичаї держави, тих і треба призначати вартовими.
— Це правильно.
— А чи зрозуміло, якому вартовому треба доручати будь-яку охорону — сліпому або тому, хто має гострий зір?
— Звичайно, зрозуміло.
— А чим кращі за сліпих ті, хто де факто позбавлений знання сутності будь-якої речі й у кого в душі нема чіткого її образу? Вони, на відміну від художників, не здатні бачити вищу істину і, не випускаючи її з уваги, постійно відтворювати її якомога старанніше, і через це вони не спроможні, коли це вимагається, впроваджувати тут нові закони про красу, справедливість або благо, або ж вберегти те, що вже існує.
— Так, присягаюся Зевсом, вони мало чим відрізняються від сліпих.
— То кого ж ми настановимо вартовими — тих або тих, хто пізнав сутність кожної речі, а на додачу нітрохи не поступається перед ними у досвідченості та й у жодній іншій частині чесноти?
— Було б нерозумно обирати інших, коли ці взагалі-то не гірші та ще й на додачу вирізняються такою величезною перевагою.
— Чи не вказати нам, яим чином володітимуть вони й тим і іншим?
— Звичайно, це слід зробити.
— На початку цього розмірковування ми говорили, що перш за все треба розібратися з природою цих людей. Я гадаю, якщо стосовно цього ми будемо цілком згодні, то ми погодимося і з тим, що такі люди можуть мати обидві вказані властивості і що керівниками держав треба бути нікому іншому, лише їм.
— Як ти це розумієш?

[Властивості філософської душі]

— Стосовно природи філософів нам треба погодитися, що їх пристрасно тягне до пізнання, що привідкриває перед ними завжди існуюче й незмінне через появу й знищення буття, про котре ми говорили.
— Так, з цим треба погодитися.
— І треба сказати, що вони прагнуть до всього буття в цілому й не випускають з уваги, наскільки це від них залежить, жодної його частини, ні малої, ні великої, ні ціннішої, тобто чинять так, як ми це колись бачили на прикладі людей честолюбних і влюбливих.
— Ти маєш рацію.
— Поглянб услід за цим, чи необхідно людям, котрі повинні стати такими, як ми кажемо, мати, крім того, у своєму характері ще й таке…
— Що саме?
— Правдивість, рішуче несприйняття будь-якої брехні, ненависть до неї й любов до істини.
— Природно, їм треба це мати.
— Не лише, друже мій, природно, але зусібіч неминуче будь-яка людина, якщо вона через свою природу охоплена палким прагненням, цінує все, що схоже й близьке до предмета її прихильності.
— Так.
— А чи знайдеш ти щось ближче до мудрості, ніж істина?
— Тобто як?
— Хіба може одна й та ж людина любити й мудрість, і неправду?
— У жодному разі.
— Отже, той, хто справді допитливий, повинен зразу ж, змолоду, усіма засобами прагнути до істини?
— Так, це прагнення має бути досконалим.
— Але коли в людини її бажання відчутно схиляються до чогось одного, нам відомо, що від цього вони слабшають стосовно всього іншого — немов потік, відведений у бік.
— І що ж?
— У кого вони спрямовані на отримання знань і подібні речі, це, я гадаю, приносить задоволення його душі, як вона є, тілесні ж задоволення для нього зникають, якщо він не вигаданий, а справжній філософ.
— Так, це неминуче.
— Така людина розважлива й анітрохи не користолюбна — адже витрачатися на те, заради чого люди женуться за грошима, годилося б для кого завгодно, але не для неї.
— Це так.
— Коли ти хочеш відрізнити філософський характер від нефілософського, треба звертати увагу ось іще на що…
— А саме?
— Як би не сховалися від тебе якісь неблагородні її схильності234: адже дріб’язковість — лютий ворог душі, котрій судилося завжди прагнути до божественного й людського у їхній сукупності.
— Чиста правда.

[Головна властивість філософської душі — охоплення думкою всезагального часу і буття]

— Якщо їй властиві високі помисли й охоплення подумки всезагального часу й буття, чи вважатимеш ти, що для такої людини багато значить людське життя?
— Ні, це не можливо.
— Отже, така людина і смерть не вважатиме чимось жахливим?
— Менш за все.
— А боягузливій і неблагородній натурі справжня філософія, мабуть, недоступна.
— На мою думку, ні.
— Що ж? Людина порядна, не користолюбна, а також благородна, не хвальковита, не боягузлива — чи може вона якимсь чином стати незлагідною й несправедливою?
— Це неможливо.
— Ось чому, коли ми розглядали, чи філософська душа в людини, чи ні, ти зразу, ще в його молоді роки помітиш, чи справедлива вона, лагідна або ж важка для спілкування й дика.
— Звісно, це буде помітно.
— І ти не випустиш з уваги, гадаю, ще ось що…
— Що ж саме?
— Чи здатна вона до пізнання чи не здатна. Хіба ти можеш очікувати, що людина згодом вподобає те, з чим мучиться і з чим ледве може впоратися?
— Це навряд чи станеться.
— То що ж? Якщо вона не може втримати у голові нічого з того, чому навчалася — така вона забудькувата, чи не може вона бути порожньою й стосовно знань?
— Як же інакше?
— Марно працюючи, чи не закінчить вона, на твою думку, тим, що зненавидить і саму себе, і такого типу діяльність?
— Звичайно, зненавидить.
— Отже, забудькувату душу ми ніколи не зарахуємо до філософських і шукатимемо ту, котра має добру пам’ять.
— Безумовно.

[Природа філософа вирізняється пропорційністю і вродженою гостротою розуму]

— Чи можемо ми сказати, що чужа музам і потворна натура матиме потяг до чогось іншого, крім непропорційності?
— То й що ж?
— А як, на втою думку, істина ближча до пропорційності чи до непропорційності?
— До пропорційності235.
— Отже, крім усього іншого вимагається й пропорційність, і вроджена гострота розуму, своєрідність якого робила б людину сприйнятливою до ідеї всього, що існує.
— Так, звичайно.
— Отже, хіба, на твою думку, ми не розглянули властивості, котрі беруть початок одна з одної, необхідні душі для достатнього й досконалого пізнання буття?
— Так, вони для цього дуже необхідні.

[Філософу властиві чотири основні чесноти ідеальної держави]

— А чи маєш ти якісь підстави докоряти такого типу роботі, котру ніхто не може як слід виконувати, якщо він не буде людиною з гарною пам’яттю, схильною до пізнання, великодушною, витонченою, а до того ж товаришем і родичем істини, справедливості, мужності й розважливості?
— Навіть Мом236 і той не знайшов би до чого тут причепитися.
— І хіба лише їм — людям поважного віку, котрі досягли досконалості в освіті, — доручив би ти державу?
Тут до розмови приєднався Адімант:
— Супроти цього, Сократе, ніхто не знайшов би що тобі відповісти. Але кожного разу, коли ти розмірковуєш так, як тепер, твої слухачі відчувають приблизно таке: через незвичку ставити питання або відповідати на них, вони вважають, що розмірковування при кожному твоєму питанні лише трохи збиває їх з пантелику, проте, коли ці «трохи» зберуться разом, стане виразно помітним відхилення й суперечність з першопочатковими твердженнями. Як у шашках сильний гравець врешті решт закриває невмілому хід і той не знає, куди йому подітися, так і твої слухачі насамкінець опиняються в глухому куті і їм нічого сказати у цій своєрідній грі, де замість шашок є слова. А насправді справа від цього ніяк не рухається. Я говорю й маю на увазі наш випадок: адже зараз будь-хто зізнається, що на кожне поставлене тобою питання він не в змозі тобі суперечити. Варто було б, проте, поглянути, як із цим насправді: адже хто обрав філософію не з метою освіти, як це трапляється, коли в молодості доторкнуться до неї, а тоді кидають, а навпаки, витратив на неї багато часу, ті переважно стають дуже дивними, щоб не сказати — зовсім непридатними, і навіть кращі з них під впливом діяльності, яку ти так розхвалюєш, все ж робляться пропащими для держави.
Вислухавши Адіманта, я сказав:
— То, на твою думку, ті, хто так каже, помиляються?
— Не знаю, але я з задоволенням почув би твою думку.
— Ти почув би, що, на твою думку, вони говорять чисту правду.
— Тоді як це узгоджується з тим, що держави доти не позбудуться від лих, доки в них не правитимуть філософи, котрих ми щойно визнали нікчемними?
— Твоє питання потребує відповіді через уподібнення.
— А ти, мабуть, до уподібнень не звик.
— Нехай буде так. Ти втягнув мене в складне розмірковування та ще й жартуєш! То вислухай же моє уподібнення, щоб іще дужче переконатися, як важко воно мені дається.
Стосовно держави стан найпорядніших людей настільки важкий, що нічого не може бути гірше. Тому для уподібнення доводиться застосовувати на їхній захист і об’єднувати між собою багато рис на зразок того, як художники малюють оленів237, подібних на цапів і таке інше, поєднуючи різні риси. Так от, уяви собі таку людину, яка опинилася керманичем одного або кількох човнів. Керманич і зростом і силою переважає на кораблі всіх, але він глухуватий, а також короткозорий і мало тямить у мореплавстві, а поміж моряками йдуть чвари через керування човном: кожен вважає, що саме він повинен керувати, хоча ніколи не навчався цьому мистецтву, не може вказати на свого вчителя і коли він навчався. На додачу вони заявляють, що нема чого цьому вчитися, й готові роздерти на шмаття того, хто скаже, що треба. Вони докучають керманичеві проханнями й усіляко домагаються, щоб він передав їм кермо. Деякі його зовсім не слухають, дехто — частково, і тоді ті починають вбивати цих і кидати їх за облавок. Вони долають благородного керманича за допомогою мандрагори238, вина або ще якогось засобу, захоплюють владу на кораблі, починають порядкувати в усьому, що на ньому є, пииячать, бенкетують, і, звісно ж, спрямовують хід корабля так, як властиво таким людям. Надодачу вони вихваляють і називають бувалим моряком, керманичем, обізнаним у мореплавстві того, хто здатен захопити владу силою або ж вмовити керманича, а хто не такий, того вони сварять, вважають його нікчемним. Вони уявлення не мають про справжнього керманича, котрий мусить зважати на пори року, небо, зорі, вітри — все, що причетне до його майстерності, якщо він справді має намір здійснювати керування кораблем незалежно від того, відповідає це чиїмось бажанням або ні. Вони гадають, що неможливо отримати таке вміння, досвід і разом з тим владу керманича.
Отже, оскільки такі речі трапляються на кораблях, чи не вважаєш ти, що за такого стану речей моряки назвуть велемовним балакуном239 і нікудишнім саме того, хто справді в змозі керувати?
— Звичайно, — відповів Адімант.
— Я не думаю, щоб ти, побачивши таку картину, потребував пояснення того, у чому її схожіть зі ставленням до справжніх філософів у державах, — ти ж розумієш, про що я кажу.
— Цілком.
— То перш за все ти розтлумач цей образ тому, хто дивується, чому філософи не мають в державах пошани, і спробуй переконати його, що набагато дивніше було б, якби їх там шанували.
— Я розтлумачу йому це.

[Ще раз про справжніх правителів держави]

— І скажи йому ще: «Ти правильно кажеш, що для більшості видатні у філософії люди є пропащими». Але в цій пропащості нехай звинувачує тих, хто не знаходить їм жодного застосування, а не цих видатних людей. Адже неприродньо, щоб керманич просив матросів слухатися його або щоб мудреці оббивали пороги багатіїв, — помилявся той, хто так жартував240. Природне якраз протилежне: чи то багатій, чи то бідняк, але, якщо він захворів, йому необхідно звернутися до лікарів; а той, хто потребує покори, має звернутися до того, хто здатний правити. Не годиться правителеві просити, щоб підданці перед ним скорялися, якщо лише він справді на щось здатний. І не зробить помилки той, хто уподібнить нинішніх державних діячів до моряків, про яких ми щойно говорили, а людей, котрих вони вважають нікчемними й пишномовними, уподібнить до справжніх керманичів.
— Це надзвичайно правильно.
— З такої причини і за таких умов нелегко найкращій діяльності бути в пошані у тих, хто чинить… як раз протилежне. Більше й дужче за все зобов’язана філософія своєю поганою славою тим, хто заявляє, що це їхня справа — робити такі речі. Згаданий тобою ненависник філософії казав, що більшість тих, хто звернувся до неї — це найгірші люди, а найпорядніші тут не принесуть користі, і я погодився тоді, що ти говориш правильно, — хіба не так?
— Так.
— Але ми вже з’ясували причину марноти порядних людей.
— Повністю з’ясували.
— Хочеш, ми розберемо після цього причину неминучої ницості в більшості й наскільки будемо в змозі, спробуємо довести, що й у цьому провина не філософії?
— Звичайно, хочу.
— То давай будемо слухати й відповідати, а також утримувати в пам’яті наше вихідне твердження стосовно природних властивостей людини, необхідних, щоб вона була бездоганною. Якщо пам’ятаєш, вона перш за все повинна керуватися істиною, прагнути до неї всіма можливими засобами, а хвалько жодним чином не може бути причетним до істинної філософії.
— Так, ми таке стверджували.
— Вже лише це одне твердження різко суперечить нинішнім уявленням про ці речі.
— Так, вищою мірою.
— То хіба не буде доречним сказати на захист нашої точки зору, що людина, котра має природний нахил до знань, чимдуж прагне до істинного буття? Вона не зупиняється на численних речах, які лиш видаються такими, що існують, а безперестанку йде вперед, і пристрасть її не стихає доти, доки вона не торкнеться самої суті кожної речі тим у своїй душі, чим належить торкатися таких речей, а належить це спорідненому з ними началу. Вона зблизиться через його посередництво і з’єднається з істинним буттям, породить розум і істину, буде пізнавати й воістину жити, й живитися, і лише у такий спосіб скине тягар, але раніше — ніяк.
— Авжеж, такий захист був би вкрай доречний.
— То що ж? Чи буде долею такої людини любов до неправди або ж, як раз навпаки, ненависть до неї?
— Ненависть.
— Оскільки її веде істина, я думаю, ми ніколи не скажемо, що її супроводжує хоровод лих.
— Як можна!
— Але скажемо, що її супроводжує здоровий і справедливий характер, а вслід за ним — розважливість.
— Правильно.
— А всі інші властивості людини, котра має філософський склад розуму? Втім, до чого їх знову шикувати — адже ти пам’ятаєш, що до них повинні належати мужність, великодушність, тямущість, пам’ять. Ти заперечив мені, що будь-хто повинен погодитися з тим, що ми говоримо, лишивши, проте, осторонь міркування і замість того спостерігати за тими, про кого йде мова; будь-хто сказав би також, що серед них він бачить і пропащих, а в багатьох випадках навіть цілковито непридатних людей. Коли ми роздивлялися причину цієї поганої їхньої слави, то зіштовхнулися негайно з питанням, чому багато хто з них нікчемний, і через це ми знову взялися розбирати природні властивості істинних філософів, і були змушені окреслити їх.
— Це так.
— Так, треба придивитися до зіпсованості такої натури, до того, як вона гине у багатьох, а в кого бодай щось від неї залишається, тих вважають якщо не поганими, то все ж пропащими. Потім треба розглянути властивості тих, хто їх наслідує й береться за їхню справу, — у таких натур трапляється багато помилок, бо вони недостойні вивчати філософію і це їм не до снаги; саме через них і пішов за філософією й усіма філософами скрізь той поголос, про який ти говориш.
— А про яку зіпсованість ти згадав?
— Спробую з’ясувати, якщо зможу. Я гадаю, будь-хто погодиться з нами, що така людина, котра володіє всім, що ми вимагаємо для того, щоб вона стала досконалим філософом, нечасто народжується поміж людьми — лише як виняток. Чи ти так не вважаєш?
— Я цілком згоден з тобою.
— Таких людей мало, але ти поглянь, як багато існує для них надзвичайно згубного.
— А що саме?
— Будь-хто вкрай здивується, якщо почує, що кожна властивість, котру ми схвалювали в таких людей, саме вона якраз і губить душу, що нею володіє, й відволікає її від філософії: я маю на увазі мужність, розважливість, взагалі все, що ми розбирали.
— Так, дивно це чути!
— А крім того, гублять і відволікають її всі так звані блага: краса, багатство, тілесна міць, впливова рідня у державі й усе, що з цим пов’язано. Ось тобі в загальних рисах те, що я маю на увазі.
— Розумію, але з задоволенням познайомився б краще з твоїм поглядом.
— Охопи його правильно в цілому, і тобі стане цілком зрозумілим й зовсім не дивним все сказане про цей предмет дотепер.
— Як ти порадиш це зробити?
— Стосовно будь-якої насінини чи зародка, що походить від рослини або ж тварини, нам відомо, що, позбавлені належного їм живлення, клімату й місця, вони тим більше втрачають у своїх властивостях, чим міцніші вони самі: адже погане більш протилежне гарному, ніж недоброму.
— Звичайно.
— Адже є розумне підгрунтя у тому, що від чужого для неї живлення найдосконаліша природа стає гіршою, ніж посередня.
— Так, є.
— То чи не скажемо ми, Адіманте, точно так само, що й найобдарованіші душі від поганого виховання стають особливо поганими? Чи ти вважаєш, що великі злочини й крайня зіпсованість бувають наслідком посередності, а не того, що завзята натура зіпсована вихованням? Слабкі ж натури ніколи не будуть причиною ні великих благ, ні великих лих.
— Я згоден з тобою.
— Якщо окреслена нами природа філософа отримає належне навчання, то, під час розвитку вона неодмінно досягне значної доброчесності; але якщо вона досіяна й насаджена в неналежний грунт, то станеться якраз навпаки, хіба що прийде їй на допомогу хтось із богів. Чи й ти вважаєш так само, як більшість, нібито лише небагато молодих людей зіпосвані софістами, нібито псують їх якісь приватні особи й лише про них і варто вести розмову? Між іншим, той, хто так говорить, і є найбільшими софістами, котрі досконало вміють перевиховувати й переробляти людей на свій копил — юнаків і старих, чоловіків і жінок.
— Коли ж вони це роблять?
— Тоді, коли великим натовпом засідають у народних Зборах, або в судах, або в театрах, у військових таборах, нарешті, на якихось інших спільних зустрічах і з превеликим галасом частково відкидають, частково схвалюють чиїсь виступи або вчинки, перебираючи міру і в тому і в іншому; вони кричать, плескають в долоні, і надодачу їхня лайка чи похвала лунким ехом відбиваються від скель у тому місці, де це відбувається, так, що галас стає удвічі гучнішим. За таких умов що, як кажуть, буде, на твою думку, в юнака на серці? І яке виховання, отримане приватним чином, може встояти перед цим? Хіба воно не буде змитим цією лайкою й похвалою й знесене їх потоком? Хіба не визнає юнак гарним чи ганебним те ж саме, що й вони, або ж не стане чинити те ж саме? Нарешті, хіба не стане таким самим він сам?
— Це цілковито неминуче, Сократе.
— А між іншим ми ще не згадали про найбільшу необхідність.
— Про яку?
— Про ту, котру за допомогою вчинків додають до слів ці вихователі й софісти, коли їхня промова не переконлива. Чи тобі не відомо, що за непослух вони карають позбавленням громадянських прав, грошовими штрафами, а то й смертною карою?
— Так, вони вельми охоче йдуть на такі заходи.
— Який же, на твою думку, софіст чи спрямовані проти них докази приватних осіб їх подолають?
— Гадаю, такого софіста не існує.
— Та ні. Навіть і робити таку спробу було б вкрай нерозумно. Адже не буває, не бувало, та, на мою думку, й не буде жодного, протилежного ставлення до доброчесності у тих, хто отримав виховання від більшості, тобто людське; однак для божественного виховання, друже мій, ми, згідно з прислів’ям, робимо виняток241. Треба чітко пам’ятати: якщо щось збереглося за такого державного устрою і все відбувається належним чином, то своєю збережіністю, скажеш ти, все це завдячує божественній долі242 — і ти матимеш рацію.
— Так, мені здається, що справи йдуть саме таким чином.
— Надодачу переконайся ось іще в чому…
— У чому ж?

[Софісти потурають уявленням натовпу]

— Кожна з цих приватних осіб, які беруть плату (більшість називає їх софістами і вважає, нібито їх мистецтво спрямовано проти неї), викладає не що інше, як ті ж самі погляди більшості й думки, що висловлюються нею на зібраннях, і називає це мудрістю, це так само, як би хтось доглядав за величезним і дужим звіром, вивчив би його норов і бажання, знав би, з якого боку до нього підійти, яким чином можна до нього торкатися, о котрій порі й від чого він стає лютим або заспокоюється, за яких обставин звик видавати ті чи інші звуки і які сторонні звуки приборкують або ж розлютовують його: вивчивши все це шляхом догляду за ним і тривалих навичок, вона називає це мудрістю і, ніби уклавши посібник, звертається до викладання, нічого, відверто кажучи, не знаючи стосовно поглядів243 і його побажань — що в них прекрасного чи ганебного, доброго чи поганого, справедливого чи несправедливого, але позначаючи перераховане відповідно до уявлень цього величезного звіра: що йому приємно, вона називає благом, що йому важко — лихом і не має жодного іншого уявлення про це, але називає справедливим і прекрасним те, що необхідно; а наскільки за суттю різниться природа необхідного й благого, вона не бачить і не спроможна показати це іншій людині. І оскільки вона така, скажи, заради Зевса, чи не дивним би вона тобі видалася вихователем?
— Мені — так.
— А чим же відрізняється від неї той, хто мудрістю вважає вже й те, якщо він помітив, що не подобається, а що подобається зібранню більшості найрізноманітніших людей — чи то в живописі, музиці чи навіть у політиці? Якщо у спілкуванні з ними він висталяє напоказ свої поетичні або інші твори або ж своє служіння державі, — він робить цю більшість своїм володарем дужче, ніж це викликано необхідністю, і тоді через так звану «Діомедову потребу»244 він виконує те, що схвалює більшість. А чи насправді це добре чи чудово — хіба чув ти колись, щоб хтось з них усвідомлював це і це не викликало б сміху?
— Гадаю, що ніколи й не почую.
— Так от, враховуючи це все, пригадай те, про що говорили ми дотепер: чи можливо, щоби натовп допускав і визнавав існування краси самої по собі, а не багатьох гарних речей або самої сутності кожної речі, а не багатьох окремих речей?
— Це зовсім неможливо.

[Антагонізм філософа й натовпу]

— Отже, натовпу не властиво бути філософом.
— Ні, не властиво.
— І отже ті, хто вивчають філософію, неминуче викликатимуть її засудження.
— Так, неминуче.
— І засудження з боку тих осіб, котрі у спілкуванні з черню намагаються їй догодити.
— Виходячи з цього, у чому ти бачиш порятунок для філософської натури, щоб їй не кидати свого заняття й досягнути своєї мети? Виріщуй на підставі того, про що ми говорили дотепер: ми визнали, що такій натурі влстиві добрі здібності, гарна пам’ять, мужність і піднесений хід думок.
— Так.
— Така людина змалку буде першою поміж усіма, особливо якщо й тілом вона вийшла така сама, як і душею.
— Чого б їй і не бути!
— А її родичі й співгромадяни захочуть підшукати їй застосування у своїх справах, коли вона підросте.
— Як же інакше?
— Отже, вони припадатимуть до неї з проханнями й виявляти їй пошану, щоб підлеститися й заздалегізь заручитися її могутнім заступництвом.
— Так, це часто трапляється.
— Що ж робитиме на твою думку, така людина серед інших людей, особливо якщо вона належатиме до громадян великої держави й буде в ній багатою й знатною, а до того ж стругкою й привабливою ззовні? Чи не виникнуть у неї незвичні домагання? Чи не вважатиме вона себе здатною порядкувати справами й еллінів, і варварів, і чи не занесеться вона високо, якщо виповниться пихи й порожньої самовпевненості всупереч розуму?
— Все це більш ніж можливо.
— Якщо хтось, незважаючи на такий її стан, спокійно підійде до неї і скаже їй правду, тобто, що розуму в неї нема, і не завадило б його мати, але що порозумнішати можна, якщо лише підпорядкувати себе цій меті — здобуттю розуму, то чи легко їй буде, на твою думку, вислухати це посеред стількох лих?
— Зовсім не легко.
— Якщо ж хтось, бодай одна людина, завдяки своїй гарній природі й близькості до таких учень схилиться на бік філософії й відчує потяг до неї, як у такому випадку вчинять її супротивники, котрі зрозуміють, що для них втрачена можливість використовувати її як союзника? Хіба не вживатимуть вони всіх заходів і всіх доказів, щоб переконати її і щоб її навчитель не мав успіху? Хіба не влаштовуватимуть вони капості й просто так, і через громадськість, намагаючись притягнути її до судової відповідальності?
— Це неминуче.
— То чи може статися так, щоб ця людина вивчала філософію?
— Не дуже.
— Бачиш, ми непогано тоді сказали, що навіть самі особливості філософської натури, коли вона опиняється у поганих умовах, бувають якимсь чином причиною до того, що людина кидає це робити; причиною бувають і так звані блага — багатство і всілякого роду забезпеченість.
— Це було правильно сказано.
— Ось у чому загибель і ось яка велика, друже мій, зіпсутість кращих натур, призначених для найблагороднішої роботи! І взагалі-то такі натури рідкість, як ми стверджуємо. До них належать і ті люди, котрі завдають найбільшого лиха державам і приватним особам, і ті, що чинять добро, якщо їх тягне до нього; дрібна ж натура ніколи не вчинить нічого великого ні для приватних осіб, ні для держави.
— Щира правда.
— Коли, таким чином, від філософії відпадають ті люди, котрим більш за все належить за неї братися, вона лишається самотньою й незавершеною, а самі вони проживають життя і не належне, і не істинне. До філософії, оскільки вона осиротіла й позбулася тих, хто для неї рідний, беруться вже інші особи, цілком недостойні. Вони ганьблять її й накликають на неї докір у тому, через що якраз і звинувачують її, за твоїми словами, її наклепники, що говорять, нібито з нею мають справу люди або нічого не варті, або ж такі, що у своїй більшості заслуговують на все найгірше.
— Справді, так про це й кажуть.
— І правильно кажуть. Адже якісь людці ледве побачать, що ця територія спорожніла, а поза тим сповнена відомими іменами й показною пишнотою, зразу ж, наче ті, хто з в’язниці тікає до капища, радісно роблять стрибок геть від ремесла до філософії — особливо ті, хто спритніший у своїй нікчемній справі. Хоча філософія перебуває у такому положенні, проте порівняно з будь-якою іншою майстерністю вона все ж набагато почесніша, що й приваблює до неї багатьох людей, недосконалих за своєю природою: їхнє тіло скалічене ремеслом і виробництвом, та й душі їхні зламані й змучені важкою працею; адже це неминуче.
— Так, цілком неминуче.
— А як поглянути, то чим вони відрізняються від розбагатілого коваля, лисого й опецькуватого, який нещодавно звільнився з в’язниці, помився в лазні, придбав собі нового плаща й одягнувся — справжній наречений? Та він і збирається одружуватися на доньці свого пана, скориставшись його бідністю й безпомічністю.
— Майже нічим не відрізняються.
— Що ж може народитися від таких людей? Чи не будуть їхні нащадки народженими поза шлюбом і непридатними?
— Це неминуче.
— То що ж? Коли люди, не гідні виховання, наближаються до нього й поводять себе недостойно, яких ми можемо очікувати від них намірів і думок? Воістину вони не заслуговують називатися мудрістю, оскільки в них немає ні справжності, ні думки.
— Цілком правильно.
— Залишається зовсім невелика кількість людей, Адіманте, які гідно спілкуються з філософією245: це або ті, які зазнали вигнання й зберегли, як люди, котрі отримали гарне виховання, благородство своєї натури — а оскільки вже не буде нищівних впливів, вони, ясна річ, не полишать філософії, — або ж це людина з великою душею, котра народилася в маленькій державі: справи своєї держави вона презирливо зневажить. Звернеться до філософії, мабуть, ще й невелика кількість представників інших мистецтв: вони мають гарні природні нахили, й справедливо занедбають своє колишнє ремесло. Може втримати й така вуздечка, як у нашого приятеля Феага246: у нього практично все схилялося до того, щоб відпасти від філософії, але властива йому хворобливість утримує його від громадських справ. Про мій особистий випадок — божественне знамення247 — не варто й згадувати: такого, мабуть, ще ні в кого ніколи не траплялося.
Всі, хто потрапив до товариства цих небагатьох, скуштували філософії й дізналися, яке це вишукане й блаженне надбання; вони достатньо бачили безумство більшості, а також і те, що в державних справах ніхто не чинить, можна сказати, нічого розумного і що там відшукати собі союзника, щоб з ним разом прийти на допомогу справедливості й уціліти, — навпаки, якщо людина, ніби опинившись поміж тваринами, не забажає спільно з ними чинити несправедливість, їй не до снаги буде впоратися одній з усіма дикими своїми супротивниками, і, перш ніж вона встигне принести користь державі або своїм друзям, вона загине без користі як для себе, так і для інших. Враховуючи все це, вона зберігає спокій і робить свою справу, ніби сховавшись за стіною від негоди. Вона бачить, що всі інші виповнилися беззаконня, але задоволена, якщо проживе тутешнє життячистою від неправди й нечестивих справ, а наприкінці життя відійде радісно й лагідно, зі сподіваннями на краще.
— Отже, вона відходить, досягши чимало!
— Проте, все ж таки не до кінця осягнувши те, що вона могла, оскільки державний устрій був для неї невідповідним. За відповідного устрою вона й сама б виросла, зберегла б усе своє надбання, та зберегла б також і громадське.
Так от, про філософію — через що про неї йде такий поганий поголос (а поміж тим це несправедливо), — на мою думку, вже сказано досить, якщо ти не маєш інших зауважень.
— Я нічого не маю додати до цього. Але який державний устрій з наявних тепер ти вважаєш для неї відповідним?

[Спотворений державний устрій має згубний вплив на філософа]

— Немає такого. Саме на це я й нарікаю, що жоден з нинішніх державних устроїв не гідний натури філософа. Така натура під їхні впливом спотворюється й змінює свій образ. Схоже до того як іноземне насіння, пересаджене на чужу для нього землю, встрачає свою силу й набуває властивостей місцевих рослин, так і вказані натури у цей час не використовують своїх можливостей і набувають чужого для них складу. Та варто лише такій натурі опинитися в чудово влаштованій державі, як і вона сама, — ось тоді й з’ясується, що вона насправді божественна, все ж інше — інші натури й інші заняття — не більш ніж людське.
Очевидно, після цього ти запитаєш, що ж це за державний устрій.
— Ти не вгадав. Я збирався запитати не так, а ось як: чи це інший устрій, чи ж той самий, котрий ми розбирали, коли засновували нашу державу?
— В цілому, це він. Адже й тоді було сказано, що в державі завжди повинна існувати якась частина, що дотримується такого ж погляду, як і ти, коли і як законодавець впроваджував закони.
— Так, це було сказано.
— Але не було достатньо розтлумачено, оскільки ви, охоплені страхом, вирішили, що розгляд цього питання буде довготривалим і складним. Втім, і все інше теж зовсім не легко з’ясувати.
— Що саме?

[Способи уникнути неправильного застосування філософії в державі] 

— Яким чином застосовувати філософію так, щоб держава від цього не постраждала? Адже все велике нестійке, а прекрасне, як каже прислів’я, справді важке248.
— Однак, наш доказ лише тоді буде доведено до кінця, якщо й це стане очевидним.
— Перешкодою буде не відсутність бажання, а хіба що нестача сили. Ти зараз сам побачиш моє намагання: подивися, як наполегливо й відважно я намагаюся сказати, що держава повинна братися за цю справу цілком протилежним чином, ніж зараз.
— А як?
— А наш час, якщо хтось і торкається до філософії, то це підлітки, котрі ледве вийшли з дитячого віку: перш ніж завести дім і взятися до справи, вони, ледь почавши найважчу частину філософії, кидають її, й разом з тим видають себе за фахівців; найважчим же в ній я бачу те, що стосується доказів. Згодом, якщо за порадою інших — тих, хто обрав філософію за фах, — вони забажають стати їхніми слухачами, то вважють це великою заслугою, хоча й вважають, що братися за це треба лише між іншим. А до старості вони, за невеликими винятками, згасають скоріше, ніж Гераклітове сонце249, оскільки ніколи вже не запалюються знову.
— А як же треба братися за філософію?
— Зовсім по-іншому. Підлітки й хлопчики мають отримувати виховання й вивчати філософію відповідно до їх юного віку, разом з тим неперервно турбуватися про своє тіло, поки вони ростуть і мужніють; філософії це допоможе. У старшому віці, коли їхня душа почне вдосконалюватися, вони повинні старанно її тренувати. Коли ж їхня сила вичахне і не до снаги їм будуть громадянські й військові обов’язки, тоді зрештою настане для них привілля: ні до чого іншого не братимуться вони, хіба що між іншим, бо налаштовані вони проводити блаженне життя, а збагатившись, додати до прожитого життя належну потойбічну частку.
— Правду кажучи, Сократе, ти, на мою думку, говориш захоплено, однак, думаю я, більшість слухачів починаючи з Фрасімаха з іще більшим захопленням стали б тобі заперечувати: адже ти їх ні в чому не переконав.
— Не свари мене з Фрасімахом; ми щойно потоваришували, та й до того не були ворогами. Я не залишу невикористаним жодного засобу, поки мені не вдасться переконати його, й решту чи поки я не принесу їм бодай якоїсь користі у тому їхньому житті, коли вони знову народяться і знову зіштовхнуться з такими питаннями.
— Ти загадуєш зовсім ненадовго!
— Це нікчемний термін порівняно з вічністю. А що більшість людей не вірить у слова іншого, це не дивно. Адже вони ніколи не бачили того, про що ми зараз говоримо, — для них все це якісь фрази, зумисне підігнані одна до одної, а не250 такі, що витікають, як зараз, самі по собі одна з одної. Та й людину, котра була б рівною чи подібною до самої доброчинності, котра в межах можливого досягла б досконалості у справі й у слові і володарювала б у державі такого роду, вони ніколи не бачили — ні однієї, ні багатьох таких людей. Або, ти гадаєш, їм доводилося бачити?
— У жодному випадку.
— Та й не довелося їм, любий мій, стати задоволеними слухачами прекрасних і благородних розмірковувань, котрі старанно й усіма засобами дошуковуються істини заради пізнання й нічого спільного не мають із пихатою колотнечею заради слави або через суперництво в судах чи при особистому спілкуванні.
— Так, вони таких розмірковувань не чули.
— Ось чому, хоча ми й тоді передбачили це і остерігалися цього, все ж, приваблювані істиною, казали, що ні держава, ні її устрій, так само як і окрема людина, не стануть ніколи досконалими, поки не станеться якась необхідність, котра змусить цих нечисленних філософів — людей зовсім не дурних, хоча їх і називають тепер пропащими, — взяти на себе турботу про державу, хочуть вони цього чи ні (і державі доведеться їх слухатися); або поки через якесь божественне провидіння не будуть охоплені справжньою пристрастю до справжньої філософії сини нинішніх володарів або вони самі. Вважати, що якась одна із цих двох можливостей або вони обидві — справа нездійсненна, я особисто не бачу жодних підстав. Інакше нас справедливо б висміяли за те, що ми робимо порожні побажання. Хіба не так?
— Так.

[Здійсненність ідеальної держави]

— Якщо для видатних у філософії людей виникала колись в безмежності минулого або існує тепер необхідність взяти на себе турботу про державу — у якійсь варварській місцевості, далеко, поза межами нашого виднокола — чи якщо така необхідність виникне згодом, ми готові вперто захищати погляд, що такий державний устрій був, є і буде, оскільки саме ця Муза стає володаркою держави. Здійснення такого устрою цілком можливе, і про неможливе ми не говоримо. А що це важко, визнаємо й ми.
— І я з цим згоден.
— Але ти скажеш, що більшість з цим все ж таки незгодна.
— Мабуть.
— Любий мій, не варто так вже звинувачувати більшість. Вона змінить свою думку, якщо ти без образ, м’яко заперечиш поганий поголос потягу до пізнання, покажеш, які, на твою думку, філософи, запропонуєш визначення їхній природі й роботі, щоб більшість подумала, нібито ти говориш про тих, кого вона сама вважає філософами. Якщо вона з такого боку погляне на них, справді, ти скажеш, що у неї склалася вже зовсім інша думка й вона по-іншому про них відгукується. Чи не вважаєш ти, що хтось буде ставитися роздратовано до того, хто не роздратований, і з заздрощами до того, хто не заздрісний? Передбачаю твою відповідь і скажу, що, на мою думку, такий важкий характер зустрічається в дуже небагатьох людей, для більшості він не властивий.
— Заспокойся, я поділяю твій погляд.
— А чи згоден ти й з тим, що винними у неприхильності більшості до філософії бівають ті сторонні особи, котрі галасливою ватагою втручаються куди не слід, паплюжать людей і виявляють ворожість до них, і постійно дозволяють собі особисті образи — іншими словами, поводяться цілком неприйнятним для філософа чином?
— Цілком згоден.
— Мід іншим, Адіманте, тому, хто справді спрямував свою думку на буття, вже нема коли дивитися вниз на людську метушню й боротися з людьми, виповнюючись недоброзичливістю й заздрістю. Він бачить і споглядає щось витончене й завжди тотожне, таке, що не творить несправедливості й не страждає від неї, сповнене порядку й сенсу, він це наслідує і якомога ближче до нього уподібнюється. Чи ти вважаєш, нібито є якийсь засіб не наслідувати те, чим захоплюєшся при спілкуванні?
— Це неможливо.
— Спілкуючись з божественним і впорядкованим, філософ теж стає впорядкованим і божественним, ніскільки це до снаги людині. Спаплюжити ж можна все на світі.
— І навіть дуже.
— Так от, якщо у філософа виникає необхідність потурбуватися про те, щоб внести в приватний і суспільний людський побут те, що він там вбачає, а не обмежуватися власним удосконаленням, чи вважаєш ти, що з нього вийде поганий майстер щодо розважливості, справедливості і взагалі всієї доброчинності, корисної для народу?
— Зовсім непоганий.
— Але якщо люди зрозуміють, що ми говоримо про нього правду, чи стануть вони ремствувати на філософів і висловлювати недовіру нашому твердженню, що ніколи, у жодному випадку не буде процвітати держава, якщо її не намалюють художники за божественним зразком?
— Якщо зрозуміють, то вже не будуть ремствувати. Але про який спосіб намалювання ти говориш?
— Узявши, немов дошку, державу й людські характери, вони спершу почистили б їх, що зовсім нелегко. Але, як тобі відомо, вони з самого початку відрізнялися б від інших тим, що не захотіли б займати ні приватних осіб, ні держави й не стали б впроваджувати в державі закони, поки не отримали б її чистою або самі не зробили б її такою.
— Це правильно.
— Адже правда, що після цього вони зроблять начерк державного устрою?
— Як же інакше?
— Потім, думаю я, у розробці цього начерку, вони пильно придивлятимуться до двох речей: до того, що згідно з природою справедливе, прекрасне, розважливе і так далі, і до того, яке ж воно все в людях. Через змішання і поєднання людських навичок, вони створять прообраз людини, що визначається тим, що вже Гомер назвав боговидною і богоподібною рисою, властивою людям251.
— Це правильно.
— І я думаю, щось вони будуть витирати, щось малювати знову, поки не зроблять людські звичаї, наскільки це здійсненно, богоугодними.
— Це була б найчудовіша картина!
— А тих, хто, за твоїми словами, щільними рядами йшов супроти нас, хіба ми не переконали б, що саме такий накреслювач державних устроїв, котрого ми їм хвалили раніше, а вони ремствували, що йому ми довірили державу? Якби вони послухалися нас зараз, невже б вони не пом’якшали?
— Звичайно, якщо вони при своєму розумі.
— Які ж вони можуть мати заперечення? Хіба тільки філософи не пристрасні прихильники істини й буття?
— Це було б нерозумно.
— Або що філософська натура, котру ми дослідили, не споріднена з найвищим благом?
— І це лунало б так само.
— Далі. Якщо вже не ця, але якась інша натура, якщо їй відшукають належне застосування, буде цілковито доброчинною й філософською? Можливо, ми швидше в змозі стверджувати це про ті натури, котрих ми відкинули?
— Звичайно, ні.
— Або їх усіх все ще дратують наші слова, що ні для держави, ні для громадян не скінчиться лихо, поки владикою держави не стане плем’я філософів або поки не здійсниться насправді той державний устрій, котрий ми змалювали на словах?
— Можливо, це їх дратує, хоча тепер уже слабше.
— Якщо ти не заперечуєш, давай скажемо, що вони не лише менше дратуються, але зовсім вже стали лагідними й дали себе переконати, нехай навіть через сором’язливість.
— Я, звичайно, не заперечую.
— Отже, будемо вважати, що у цьому ми їх переконали. Але хто ж стане заперечувати таке: адже може статися, що поміж царськими нащадками і володарями з’являться філософські натури…
— З цим сперечатися не буде ніхто.
— А лскільки такі натури з’являються, то чи так вже неминуче для них набути зіпсованості? Те, що їм важко себе вберегти, це й ми визнаємо. Але хіба безперечно, що у всі часи жодному з них усіх ніколи не вдалося вберегится?
— Зовсім ні.
— Між іншим, досить з’явитися одній такій особі, яка має в своєму підпорядкуванні державу, і людина ця здійснить усе те, у що тепер не вірять.
— Її одної було б достатньо.
— Адже якщо правитель встановлюватиме закони й звичаї, котрі ми розбирали, не виключено, що громадяни охоче стануть їх виконувати.
— Це зовсім не виключено.
— А хіба приєднатися до наших поглядів буде для інших чимось дивним і неможливим?
— Я особисто так не думаю.
— Між іншим, ми раніше достатньою мірою, думаю я, з’ясували, що запропоноване нами — це найкраще, якби воно лише було здійсненним.
— Так, ми з’ясували це як слід.
— А тепер у нас так само виходить стосовно законодавства: краще за все, якби здійснилося те, про що ми говоримо, і хоча це важко, однак не неможливо.
— Виходить, що так.
— Після того, як ми насилу скінчили з цим питанням, треба сказати й про решту. Яким чином і через посередництво яких наук і занять з’являються люди, на котрих тримається весь державний устрій? У якому віці кожен з них береться до кожної з цих справ?
— Так, про це треба сказати.
— Я нічого не виграв, коли намагався раніше обійти важке питання, що стосується здобуття жінок, народження дітей і призначення на державні посади, — я знав тоді, що повна правда буде неприємною й важкою; але все одно вийшло, що необхідність розгляду цього питання зараз анітрохи не менша. Втім, що стосується жінок і дітей, це вже виконано, а ось на предмет правителів доводиться братися за розбір як би заново.
Якщо ти пам’ятаєш, ми говорили, що їм повинна бути властива любов до своєї держави, випробувана і в радості і в нещасті, і має бути помітно, що від цього свого правила вони не відмовляться ні за яких труднощів, небезпек чи інших мінливостей. Хто у цьому виявиться слабким, того доведеться позбутися, але той, хто чистим вийде з цього випробування, немов золото з вогню, того треба настановити правителем, виявляти йому особливу шану і присуджувати нагороди як за життя, так і після смерті. Ось що приблизно було сказано, коли наша бесіда мимоходом торкнулася цього, але зразу ж сховалася від страху зачепити те, що зараз з’явилося перед нами.
— Щира правда, я ж не завбув.
— Тоді я, мій друже, не наважувався сказати те, на що тепер наважився. Насмілимося ж сказати й те, що на місце найстаранніших вартових слід ставити філософів.

[Ще про природу філософа і про чотири чесноти]

— Візьми до уваги, що у тебе їх, звичайно, буде небагато: адже природа їхня має бути такою, як ми з’ясували, між іншим всі властивості таких натур нечасто зустрічаються разом: здебільшого вони бувають розкидані.
— Що ти маєш на увазі?
— Здатність до пізнання, пам’ять, дотепність, проникливість і все, що з цим пов’язано, зазвичай, як тобі відомо, не зустрічаються всі зразу, а люди по юнацькому задерикуваті й зі жвавим розумом не схильні завжди жити виважено й спокійно; навпаки, через свою жвавість вони кидаються у всі боки, і все постійне їх полишає.
— Ти маєш рацію.
— Якщо ж люди вирізняються постійністю настрою й мінливість їм не властива, на їхню вірність можна швидше покластися, і на війні ними важко опанувує страх, але ці ж їхні особливості даються взнаки у засвоєнні знань: вони непіддатливі, несприйнятні й наче перебувають у заціпенінні, а коли треба з чимось таким попрацювати, ними опановують сон і позіхання.
— Це трапляється.
— Між іншим ми казали, що людина повинна повною мірою володіти й тими й іншими особливостями, інакше не варто давати їй таке вишукане виховання, віддавати їй шану й вручати їй владу.
— Це правильно.
— Та чи не здається тобі, що вказане поєднання зутрічається нечасто?
— Так, нечасто!
— Отже, треба перевіряти людину в труднощах, небезпеках і радощах, про що ми й говорили дотепер. Крім того, додамо зараз те, що ми тоді пропустили: треба тренувати її в багатьох науках і спостерігати, чи здатна вона сприймати найвищі пізнання чи вона їх забоїться, так, як бояться люди у випадку дуяких інших зусиль.
— За цим слід спостерігати. Але які пізнання ти називаєш високими?
— Можливо, ти пам’ятаєш, що, коли ми виокремили три різновиди душі252, то дійшли висновку стосовно справедливості, розважливості, мужності й мудрості тим, що визначили, чим є кожне з них.
— Якби я не пам’ятав, я б не мав би права слухати далі.
— А чи пам’ятаєш ти те, що було сказано перед цим?
— Що саме?
— Ми якось говорили, що для найкращого розгляду цих властивостей є інший, довший шлях, і, якщо піти по ньому, вони стануть цілком зрозумілими, але вже зі сказаного до цього можна зробити потрібні висновки. Останнє ви визнали достатнім, і, таким чтном, дійшли висновків, на мій погляд, не зовсім точних. А чи задовільняють вони вас, будь-ласка, скажіть самі.
— Але мені, — відповів Адімант, — вони видалися в міру доказовими, та й іншим також.
— Але, любий мій, міра у таких речах, якщо вона бодай трохи відстає від дійсності, вже не буде належним чином доказовою. Адже недосконале не може слугувати мірою чого б там не було. Втім, декому інколи й це видається достатнім, а подальші пошуки надлишковими.
— Таке враження складається багато в кого через їхню байдужість.
— Та менш за все повинен на це зважати вартовий держави й законів.
— Звичайно.
— Отже, друже мій, йому треба йти довшим щляхом і не менше зусиль докласти до набуття знань, ніж до гімнастичних вправ, інакше, як ми щойно говорили, він ніколи не досягне досконалості у найважливішому й найбільш потрібному для нього знанні.
— Та хіба це не найважливішим і є — щось вжливіше за справедливість і все те, що ми з’ясовували?
— Так, є щось важливіше, і це варто роздивлятися не лише в загальних рисах, як ми робимо тепер: навпаки, там нічого не можна втратити, все має бути завершеним. Хіба не смішно, що у речах незначних докладають зусиль, щоб усе вийшло якомога точніше й чистіше, а у найважливішій справі ніби й зовсім не вимагається найбільшої ретельності!

[Ідея (ейдос) блага]

— Звичайно, твоє зауваження є цінним. Але що є це найважливіше знання і про що воно, як ти вважаєш? Або, ти гадаєш, тебе відпустять і не запитають цього?
— Я на це не надто розраховую — будь-ласка, став питання й ти. В будь-якому випадку ти вже неодноразово про це чув, а зараз ти або не думаєш, або навмисне хочеш знову мені завдати клопотів своїм втручанням; це, я думаю, найвірогідніше. Ти вже часто чув: ідея блага253 — ось, це найважливіше знання; нею обумовлена придатність і корисність справедливості і всього іншого. Ти й зараз майже напевне знав, що я саме так скажу й надодочу, що ідея ця нам відома недостатньо. А оскільки не відома, то без неї, навіть якщо в нас буде найбільша кількість відомостей про все інше, запевняю тебе, ніщо не піде нам на користь: це ніби як придбати собі якусь річ і не думати про благо, яке вона принесе. Або, ти думаєш, що головна справа в тому, щоб надбати якомога більше майна, не думаючи про те, чи добре воно? Можливо, треба розуміти все, що завгодно, а про прекрасне й благе зовсім не думати?
— Присягаюся Зевсом, я цього не думаю.
— Але ж тобі відомо, що, на думку більшості, благо полягає в задоволенні, а для людей витонченіших — у розумінні254?
— Звичайно.
— І знаєш, друже мій, ті, хто дотримується цього погляду, не можуть пояснити, чим є це розуміння, але врешті решт бувають змушені сказати, нібито воно є розумінням того, що є добре.
— Це просто смішно.
— Ще б пак не смішно, якщо, дорікаючи нам через незнання, що таке благо, вони потім говорять з нами, як із тими, хто це знає, й називають благом розуміння того, що є добре: нібито нам стане зрозумілим, що вони кажуть, якщо вони часто вимовлятимуть слово «благо».
— Щира правда.
— То що ж? Чи ті, хто вважає благо задоволенням, помиляються менше? Хіба їм не доводиться визнати, що бувають погані задоволення?
— І навіть дуже погані.
— Виходить, думаю я, що вони визнають, нібито благо і зло — одне й те ж255. Хіба ні?
— Саме так.
— Отже, зрозуміло, що у всьому цьому дуже багато суперечливого.
— Звичайно.
— Далі. Хіба не зрозуміло й це: як справедливе й прекрасне багато хто обрав би те, що здається їм таким, хоча б воно й не було ним насправді, і відповідно діяли б, здобували й висловлювали б власну думку; що ж стосується блага, тут ніхто не задовільняється володінням уявного, але всі шукають істинне благо, а уявним уже всі нехтують.
— Безумовно.
— До блага прагне будь-яка душа й заради нього робить усе; вона передчуває, що є щось таке, але їй важко й не вистачає сили збагнути, в чому ж воно полягає. Вона не може впевнено спертися на це, як на все інше, ось чому вона зазнає невдачі й у тому іншому, що могло б піти їй на користь. Невже ми скажемо, що й ті найкращі у державі люди, котрим ми всі готові вірити, теж повинні бути в такому затьмаренні стосовно цього важливого предмета?
— У жодному випадку.
— Я думаю, що справедливість і краса, якщо невідомо, в якому співвідношенні вони є благом, не знайдуть собі достойного вартового в особі людини, котра цього не знає. Так, я передбачаю, що без цього ніхто не зможе їх пізнати.
— Ти правильно передбачаєш.
— Між іншим державний устрій буде в нас у цілковитому порядку лише в тому випадку, якщо його стерегтиме вартовий, що розуміється на цьому.
— Це необхідно. Але ти сам, Сократе, вважаєш благо знанням чи задоволенням? Або чимось іншим, третім?
— Ну що ти з людина! Мені добре відомо, та й ти колись зрозуміло показував, що тебе не можуть задовільнити звичайні уявлення про ці речі.
— Мені видається неправильним, Сократе, коли чужі погляди вміють викладати, а свої власні — ні, незважаючи на тривалі заняття в цій сфері.
— Як так? На твою думку, людина має право говорити про те, чого вона не знає, видаючи себе за фахівця?
— Зовсім не за фахівця, але нехай вона викладе, що вона думає, саме як свої міркування.
— Як? Хіба ти не помічав, що всі уявлення, котрі не грунтуються на знаннях256, нікуди не годяться? Навіть найкращі з них сліпі. Якщо в людей бувають якісь правильні уявлення, не засновані на розумінні, то чим вони, на твою думку, відрізняються від сліпих, котрі правильно йдуть дорогою?
— Нічим.
— Ти віддаєш перевагу спостереженням за огидним, туманним і неясним, хоча є можливість дізнатися від інших, що є ясним і красивим?
— Заради Зевса, Сократе, — вигукнув Главкон, — не лишайся осторонь, так, ніби ти вже закінчив розмірковування. Нам вистачить, якщо ти розглянеш питання про благо так, як ти розглядав справедливість, розважливість і всі інше.
— Мені ж, любий мій, цього тим більше вистачить. Як би мені лише не схибити, бо через своє нерозумне старання мене засміють. Але, любі мої, що таке благо саме по собі, це ми поки що залишимо осторонь, тому що, мені здається, що воно вище за ті мої уявлення, котрих можна було досягнути за нинішнього нашого розмаху. А ось про те, що народжується від блага й надзвичайно подібне на нього, я б охоче поговорив, якщо ви не проти, а якщо ні, тоді облишимо й це.
— Будь-ласка, говори, а про його батька257 ти нам розповіси згодом.
— Хотілося б мені бути в змозі віддати вам цілком цей мій борг, і не лише відсотки, як тепер. Але візьміть поки що хоч відсотки, тобто те, що народжується від самого блага. Проте стережіться, як би я ненароком не обманув вас, надавши неправильний рахунок.
— Ми берегтимося скільки сили. Але ти продовжуй.
— Все ж тільки отримаю вашу згоду й нагадаю вам про те, що ми з вами вже обговорювали дотепер та й узагалі нерідко згадували.
— А саме?
— Ми вважаємо, що є багато гарних речей, багато благ і такого іншого, й ми розмежовуємо їх за допомогою визначення.
— Так, ми так вважаємо.
— А також, що є прекрасним саме по собі, благо саме по собі й таке інше стосовно всіх речей, хоча ми й визнаємо, що їх багато. А що тае кожна річ, ми вже визначаємо відповідно до єдиної ідеї, однієї для кожної речі.
— Так, це так.
— І ми говоримо, що ті речі можна бачити, але не мислити, ідеї ж навпаки, можна мислити, але не бачити.
— Звичайно.
— Через що в нас ми бачимо те, що ми бачимо?
— Через зір.
— І чи не правда, через слух ми чуємо все те, що можна чути, а через інші почуття ми відчуваємо все, що можемо відчути?
— Той що ж?
— Чи звертав ти увагу, до якої міри дорогоцінна ця здатність бачити й сприймати зором, створена деміургом в наших відчуттях?
— Ні, не надто.
— А ти поглянь на це ось так: щоб слухові чути, а звукові лунати, чи потрібно ще щось третє, та так, що коли його немає, то нічого не чути й нічого не лунає?
— Нічого третього тут не потрібно.
— Я гадаю, що й решта відчуттів — але не всі — не потребують нічого такого. Чи ти можеш, щось заперечити?
— Ні, не можу.
— А хіба ти не помічав, що це потрібно для зору й для всього того, що можна бачити?
— Що ти кажеш?
— Якими б зіркими й срийнятливими до кольору не були очі людини, тобі ж відомо, що вона нічого не побачить і не розрізнить, якщо спробує користуватися своїм зором без наявності чогось третього, навмисне для цього призначеного.
— Що ж це, на твою думку, таке?
— Те, що ти називаєш світлом.
— Ти маєш рацію.
— Отже, важливим началом пов’язані один з одним зорове відчуття й можливість зорового сприйняття; їхній зв’язок цінніший за будь-який інший, тому що світло дорогоцінне.
— Ще б пак!
— Кого ж із небезних богів можеш ти визнати володарем над ним і чиє це світло дозволяє нашому зору краще за все бачити, а предметам — бути сприйнятими зором?
— Того ж бога, що й ти, що й усі інші. Адже зрозуміло, що ти запитуєш про Сонце.
— А чи не перебуває зір за своєю природою ось у якому стосунку до цього бога…
— У якому?
— Зір ні сам по собі, ні у тому, у чому він виникає, — ми називаємо це оком — не є Сонцем.
— Звичайно, ні.
— Проте серед знарядь наших відчуттів він набільш сонцеподібний.
— Так, найбільше.
— І та здатність, що її має зір, надана йому Сонцем, як певний наплив з нього.
— Звичайно.
— Отже, і Сонце не є зором. Хоча воно — причина зору, але сам зір його бачить.
— Це так.
— От і вважай, що я стверджую це і про те, що народжене благом — адже благо створило його подібним до самого себе: чим буде благо в розумоосяжній сфері стосовно розуму й розумоосяжному, тим у сфері видимого буде Сонце стосовно зору й речам, що їх можна ним осягнути.
— Як це? Поясни мені докладніше.
— Тобі відомо, коли намагаються розгледіти предмети, освітлені сутінковим сяйвом ночі, а не ті, колір яких постає при денному світлі, зір приглушується, і людину можна сприйняти мало що не за сліпу, нібито в неї негаразд із очима.
— Справді, це так.
— Між іншим ті ж самі очі чітко бачать предмети, осяяні Сонцем: це показує, що з зором усе гаразд.
— І що ж?
— Вважай, що так трапляється й з душею: кожен раз, коли вона прагне туди, де сяють істина й буття, вона сприймає їх і пізнає, а це показує її розумність. Коли ж вона прямує в область того, що змішане з пітьмою, виникненням і знищенням, вона тупішає, стає вразливою перед здогадами, змінює їх так чи інакше, і здається, ніби вона несповна розуму.
— Схоже на те.
— Так от, те, що надає пізнаваним речам істинність, а людину наділяє здатністю пізнавати, це ти і вважай ідеєю блага — причиною знання і пізнаваності істини. Яким би чудовим не було й те, й друге — пізнання й істина, але якщо ідею блага ти вважатимеш чимось ще більш прекрасним, ти матимеш рацію. Як правильно буде вважати світло й зір сонцеподібними, але визнати їх за Сонце було б неправильно, так і тут: правильно вважати пізнання й істину такими, що мають образ блага, але визнати якесь із них самим благом було б неправильно: благо за його властивостями треба цінувати ще більше.
— Як же ти вважаєш його невимовно прекрасним, якщо за твоїми словами, від нього залежить і пізнання, й істина, саме ж воно перевершує їх своєю красою! Але звісно ж, ти розумієш під цим не задоволення?
— Не блюзнірствуй! Краще ось як розглянь його образ…
— Як?
— Сонце дає усьому, що ми бачимо, не лише можливість бути видимим, але й народження, ріст, а також харчування, хоча саме воно не є становлення.
— Як же інакше?
— Вважай, що й пізнавані речі можуть пізнаватися лише завдяки благу; воно ж дає їм і буття, й існування, хоча саме благо не є існуванням, воно — за межами існування, перевищує його гідністю й силою.
Тут Главкон дуже кумедно вигукнув:
— Аполлон! Дивовижно, як високо ми залізли!
— Ти сам винен, — сказав я, — ти змушуєш мене викладати твоє уявлення про благо. — І ти у жодному разі не кидай цього; не кажучи вже про інше, розглянь знову цю подібність із Сонцем — чи не пропустив ти чогось.
— Ну, там у мене багато чого пропущено.
— Не лишай осторонь навіть дрібниць!
— Гадаю, їх надто багато; втім, наскільки це зараз можливо, спробую нічого не пропустити.
— Неодмінно спробуй.

[Світ розумоосяжний і світ видимий]

— Так от, вважай, що є двоє владик, як ми й казали: один — над усіма родами й сферами розумоосяжного, другий, навпаки, над усім видимим — не хочу називати це небом, щоб тобі не здавалося, нібито я якось кручу словами. Чи засвоїв ти ці два різновиди — видимий і розумоосяжний?
— Засвоїв.
— Для порівняння візьми лінію, розділену на два нерівних відрізки. Кожен такий відрізок, тобто сфера видимого й сфера розумоосяжного, розділи знову так само, причому сферу видимого ти розділиш за ознакою більшої або меншої чіткості. Тоді один з твоїх відрізків міститиме образи. Я називаю так перш за все тіні, потім відображення в воді й в щільних, гладких і блискучих предметах — одним словом, все на зразок цього.
— Розумію.
— У другий розділ, подібний до цього, ти помістиш живих істот, ктрі знаходяться навколо нас, усі види рослин, а також все те, що виготовляється.
— Так я це й зроблю.
— І хіба ти не погодишся визнати такий поділ стосовно істинності й неістинності: як те, що ми уявляємо, стосується того, що ми справді знаємо, так подібне стосується уподібнюваного.
— Я з цим цілком згоден.
— Розглянь у свою чергу й розділення сфери розумоосяжного — за якою ознакою треба її буде ділити.
— За яким же?

[Безпередумовне начало. Розділи розумоосяжного й видимого]

— Перший розділ розумоосяжного душа змушена шукати на підставі передумов, користуючись образами з відрізків, які в нас тоді утворилися, й прагнучи через це не до начала, а до завершення. Між іншим другий розділ душа знаходить, коли прямує від передумови до начала, що такої передумови не містить. Без образів, які були в першому випадку, але за допомогою самих ідей прокладає вона свій шлях258.
— Те, що ти кажеш, я недостатньо зрозумів.
— Тобі легше буде зрозуміти, якщо я спершу скажу ось таке: я думаю, тобі відомо, що ті, хто вивчає геометрію, рахунок і таке інше, припускають у будь-якому своєму дослідженні, нібито їм відомо, що таке парність і непарність, фігури, три види кутів і таке інше. Це вони беруть за висхідне положення й не вважають за потрібне звітувати ні перед собою, ні перед іншими, наче це всім і без того зрозуміло. Вони виходять з цих положень і розглядають вже все інше й послідовно доводять до завершення те, що було предметом їхнього розгляду.
— Якраз це я добре знаю.
— Але коли вони надодачу користуються кресленнями й роблять звідси висновки, їх думка повернута не на креслення, а на ті фігури, подобою котрих він є. Свої висновки вони роблять лише для чотирикутника самого по собі і його діагоналі, а не для тієї діагоналі, котру вони накреслили. Так і з усім іншим. Те ж саме стосується скульптурних творів і живопису: вони можуть відкидати тінь, також можливі їхні відображення у воді, але самі вони слугують лише образним вираженням того, що можна бачити не інакше як подумки.
— Ти маєш рацію.
— Ось про цей різновид розумоосяжного я тоді й говорив: душа у своєму прагненні до нього буває змушена користуватися передумовами й через це не здіймається до його начала, оскільки вона не в змозі вийти за межі того, що припускається й користується лише образними подобами, що мають своє вираження в нижчих речах, особливо в тих, у котрих вона знаходить і віддає належне чіткішому їх вираженню.
— Я розумію: ти говориш про те, що вивчають за допомогою геометрії й споріднених з нею прийомів.
— Зрозумій також, що другим розділом розумоосяжного я називаю те, чого наш розум досягає за допомогою діалектичної спроможності. Свої припущення він не вважає за щось початкове, навпаки, вони для нього є лише припущеннями і все, тобто, певними підступами й прагненнями до початку всього, котрий уже не є ймовірним. Досягнувши його й дотримуючись усього, пов’язаного з ним, він доходить потім до висновку, але зовсім не користується при тому чимось чуттєвим, лише самими ідеями у їх взаємостосунках, і його висновки стосуються тільки їх.
— Я розумію, хоч і не надто добре: мені здається, ти кажеш про складні речі. Однак, ти хочеш постановити, що буття й усе розумоосяжне за допомогою діалектики можна споглядати виразніше, ніж те, що розглядається за допомогою тільки так званих наук, котрі виходять із припущень. Щоправда, й такі дослідники бувають змушені споглядати сферу розумоосяжного за допомогою глузду, а не через відчуття, але оскільки вони розглядають її на підставі своїх припущень, не звертаючись до першопочатків, то, на твою думку, вони й не можуть осягнути її розумом, хоча вона цілком розумоосяжна, якщо осягнути її першопочаток. Глуздом же ти називаєш, на мою думку, ту здатність, котра зустрічається у тих, хто вивчає геометрію та схожих на них. Проте, це ще не розум, оскільки глузд259 посідає проміжне місце між уявою й розумом.
— Ти висловив цілковите розуміння. Із вказаними чотирма відрізками співстав мені ті чотири стани, що з’являються в душі: на верхньому щаблі — розум, на другому — глузд, третє місце віддай вірі, а останнє — уподібненню260, й розмісти їх відповідним чином, але пам’ятай, що наскільки той чи інший стан причетний до істини, стільки ж у ньому й достовірності.
— Розумію. Я згоден і розташую їх так, як ти кажеш.

Книга сьома


[Символ печери]

— Після цього, — сказав я, — ти можеш уподібнити нашу людську природу стосовно освіченості й неосвіченості ось до якого стану… подивись но: адже люди ніби знаходяться в підземному помешканні наподобі печери, де по всій її довжині тягнеться широкий просвіт. Змалку в них там на ногах і на шиї кайдани, тож люди не можуть зрушити з місця, й бачать вони лише те, що у них зразу перед очима, бо повернути голову вони не можуть через ці пута. Люди перебувають спиною до світла, що йде від вогню, котрий горить далеко в височині, а між вогнем і в’язнями проходить горішня дорога, огорожена — поглянь но — невисокою стіною на зразок тієї ширми, за котрою фокусники ставлять своїх помічників, коли понад ширмою показують ляльок.
— Це я собі уявляю.
— Тож уяви собі й те, що за цією стіною інші люди несуть різне начиння, тримаючи його так, що воно видніє над стіною; проносять вони й статуї, і всілякі зображення живих істот, зроблені з каменю й дерева. При цьому, як ведеться, якісь з тих, хто несуть, розмовляють, інші мовчать.
— Дивний ти малюєш образ і дивних в’язнів!
— Подібних до нас. Перш за все хіба ти думаєш, що, перебуваючи у такому становищі, люди щось бачать, своє або чуже, окрім тіней, що їх відкидає вогонь на розташовану перед ними стіну печери?
— Як же їм побачити щось інше, оскільки все своє життя вони змушені тримати голову непорушно?
— А предмети, котрі проносять там, за стіною; чи не те саме відбувається з ними?
— Тобто?
— Якби в’язні мали змогу один з одним розмовляти, хіба, думаєш ти, не вважали б вони, що дають назви саме тому, що бачать?
— Неодмінно так.
— Далі. Якби в їхній в’язниці відлунювало ехом все те, що вимовляв будь-хто з тих, що проходили, як ти думаєш, вони приписали б ці звуки чомусь іншому, а не тіні, що проходила повз них?
— Присягаюся Зевсом, я цього не думаю.
— Такі ув’язнені цілком і повністю сприймали б за істину тіні предметів, що їх проносять повз них.
— Це абсолютно неминуче.
— Спостерігай же за їхнім звільненням від пут нерозумності й зцілення від нього, інакше кажучи, як би все це у них відбувалося, якби з ними насправді сталося щось таке.
Коли з когось із них знімуть пута, змусять його раптом підвестися, озирнутися, пройтися, поглянути нагору — до світла, йому буде боляче виконувати все це, він не матиме сили дивитися на ті яскраво освітлені ті речі, тіні від котрих він бачив дотепер. І як ти гадаєш, що він скаже, коли йому почнуть доводити, що дотепер він бачив дурниці, а тепер, наблизившись до буття й звернувшись до більш істинного, він міг би отримати правильне розуміння? Та ще якщо стануть вказувати на ту чи іншу річ, що майнула перед ним і ставити питання, що це таке, і надодачу змусять його відповідати! Чи не вважаєш ти, що це його вкрай збентежить і він подумає, що набагато більше правди у тому, що він бачив до того, ніж у тому, що йому показують тепер?
— Звичайно, він так подумає.
— А якщо змусити його дивитися прямо на саме світло, хіба не заболять у нього очі, й не повернеться він бігом до того, що він в змозі бачити й вважає, що це справді достовірніше за ті речі, котрі йому показують?
— Це так.
— Якщо ж хтось стане силоміць тягнути його схилом нагору, й не відпустить, поки не витягне його на сонячне світло, хіба він не страждатиме й обурюватиметься від такого насильства? А коли б він вийшов на світло, його очі були б настільки вражені сяйвом, що він не міг би розгледіти жодного предмета з тих, про істинність яких йому зараз говорять.
— Так, зразу він цього не зміг би.
— Для цього потрібна звичка, оскільки йому належить побачити все, що там, нагорі. Починати треба з найлегшого: спершу дивитися на тіні, тоді — на відображення у воді людей і різних предметів, а вже потім — на самі речі; при цьому те, що на небі, й саме небо йому було б легше бачити не вдень, а вночі, тобто дивитися на зоряне сяйво й на Місяць, а не на Сонце і його світло.
— Поза сумнівом.
— І нарешті, думаю я, ця людина була б в змозі дивитися вже на саме Сонце, що знаходиться в його власній сфері, і вбачати його властивості, не обмежуватися спостереженням за його оманливим відображенням у воді чи в інших, для нього чужих середовищах.
— Звичайно, йому це стане доступним.
— І тоді вже він зробить висновок, що від Сонця залежать і пори року, і біг років, і що воно відає всім у видимому просторі й воно ж якимсь чином є причиною всього того, що ця людина й інші в’язні бачили раніше в печері.
— Зрозуміло, що він дійде такого висновку після тих спостережень.
— Тож як? Коли він пригадає своє попереднє помешкання, тамтешню премудрість і товаришів по в’язниці, хіба не вважатиме він блаженством переміну свого становища й хіба не пошкодує своїх друзів?
— І навіть дуже.
— А якщо вони віддавали там якісь почесті й шану одне одному, нагороджували того, хто відзначився найбільш гострим зором під час спостереження за предметами, що рухалися повз них і краще за інших запам’ятовував, що зазвичай з’являлося спочатку, а що опісля, а що й одночасно, і на цій підставі передбачав майбутнє, то, як ти вважаєш, чи жадав би всього цього той, хто вже звільнився з пут, і хіба він заздрив би тим, кого шанують в’язні і хто є впливовим серед них? Чи він би відчував те, про що каже Гомер, тобто найдужче жадав би

як поденник, що робить у полі, службою в бідного орача хліб
здобувати щодня261.

І швидше терпіти що завгодно, аби не поділяти уявлень в’язнів і не жити так, як вони?
— Я гадаю, що він волітиме витерпіти все, що завгодно, ніж жити так.
— Обміркуй ось ще таке: якщо б така людина знову спустилася туди й сіла б на те саме місце, чи не були б її очі охоплені пітьмою від такого раптового переходу від сонячного світла до темряви?
— Звичайно.
— А якби їй знову довелося змагатися з цими довічними в’язнями й тлумачити значення тих тіней? Поки зір її не згасне й очі не звикнуть — а для цього знадобилося б чимало часу, — хіба не здавалася б вона смішною? Про неї почали б казати, що зі свого сходження вона повернулася з зіпсованим зором, а отже, не варто навіть і намагатися йти вгору. А хто б узявся звільняти в’язнів, щоб повести їх вгору, того вони хіба не вбили б, якби він потрапив їм до рук?
— Неодмінно вбили б.
— Так от, любий мій Главконе, це уподібнення варто застосовувати до всього, що було сказано раніше: сфера, що її охоплює зір, подібна на тюремне помешкання, а світло від вогню уподібнюється в в ній силі Сонця. Сходження й споглядання речей, котрі знаходяться в височині, — це злет душі в сферу розумоосяжного. Якщо ти припустиш це все, то осягнеш мою заповітну думку — якщо ти справді прагнеш її дізнатися, — а вже лише бог знає, чи правильна вона. Отже, ось що я бачу: у тому, що є пізнаваним, ідея блага — це межа, проте її важко розгледіти, але варто лише її там розгледіти, як звідси отримуємо висновок, що саме вона — причина всього правильного й прекрасного. У сфері видимого вона породжує світло і його володаря, а в сфері розумоосяжного вона сама — володарка, від котрої залежать істина й розуміння, і на неї повинен озиратися той, хто хоче свідомо діяти як в приватному, так і в суспільному житті.
— Я згоден з тобою, наскільки це мені доступно.
— Тоді будь зі мною заодно ще ось у чому: не дивуйся, що ті, хто прийшов до всього цього, не хочуть братися до людських справ; їхні душі завжди звернені до височини. Та це й природно, оскільки відповдає зображеному вище.
— Так, природно.

263262

— То що ж? А дивно хіба, на твою думку, якщо хтось перейде від божественних споглядань до людського убозства й виглядатиме поганенько ще й здаватиметься вкрай смішним? Зір ще не звикнув, а між іншим, перш ніж він звикне до навколишньої пітьми, його змушують виступати на суді чи ще десь і битися з приводу тіней справедливості або зображень, котрі відкидають ці тіні, тож доводиться сперечатися про них таким чином, як це сприймають люди, котрі ніколи не бачили саму справедливість.
— Так, у цьому немає нічого дивного.
— Кожен, хто вміє думати, пригадав би, що є два види порушення зору, тобто, з двох причин: або коли переходять зі світла в темряву, або з темряви — на світло. Те ж саме відбувається й з душею: це можна зрозуміти, коли видно, що душа збентежена й не здатна щось розгледіти. Замість того щоб безглуздо сміятися, краще спостерігати, чи прийшла ця душа зі світлішого життя й через це від незвички спохмурніла, або ж навпаки, перейшовши від цілковитого невігластва до світлого життя, вона засліплена яскравим сяйвом: такий її стан і таке життя можна вважати блаженством, а тій, першій, поспівчувати263. Якщо, проте, від погляду на неї когось все ж таки тягне посміятися, то нехай він менше сміється з неї, ніж з тієї, що прийшла згори, від світла.
— Ти кажеш дуже правильно.
— Якщо це правильно, то ось як ми маємо думати про ці душі: освіченість — це зовсім не те, що стверджують про неї деякі особи, котрі заявляють, нібито в душі в людини відсутнє знання і вони його туди вкладають, ніби як вклали б зір у сліпі очі.
— Правильно, вони так стверджують.
— А це наше розмірковування дає зрозуміти, що у кожного в душі є така здатність: є в душі й знаряддя, що допомагає кожному навчитися. Але як для ока є неможливим повернутися від пітьми до світла інакше, як разом з усім тілом, так само треба відвернутися всією душею від усього, що переживає становлення: тоді здатність людини до пізнання зможе витримати споглядання буття й того, що в ньому найяскравіше, а це, як ми стверджуємо, і є благо. Чи не правда?
— Так.

[Мистецтво навернення людини до споглядання ідей (ейдосів)]

— Якраз тут і могло б проявити себе мистецтво навернення — яким чином легше за все й дієвіше можна навернути людину: це зовсім не значить вкласти в неї здатність бачити — вона в нього вже є, але неправильно спрямована, й вона дивиться не туди, куди слід. Ось тут і треба докласти зусиль.
— Мабуть, що так.
— Деякі позитивні властивості, що їх відносять до душі, є дуже близькими, мабуть, до таких самих властивостей тіла: справді, у людини спершу їх може й не бути, вони розвиваються згодом шляхом тренування і стають звичкою. Але здатність розуміння, як видно, має значно божественніше походження; вона ніколи не втрачає своєї сили, але залежно від спрямованості буває то корисною й придатною, то непридатною й навіть шкідливою. Хіба ти не помічав у тих, кого називають хоча й поганими, але розумними людьми, яка прониклива їхня душа і як вони наскрізь бачать те, що їм потрібно? Отже, зір у них непоганий, але він змушений слугувати їхній зіпсутості, і, чим краще вони бачать, тим більше скоюють зла.
— Звичайно, я це помічав.
— Проте якщо зразу ж, ще в дитинстві зупинити природні нахили такої натури, котрі, немов свинцеві гирі, тягнуть її до ненажерливості, ласощів і всіляким різним насолодам, і спрямовують погляд душі донизу, то, звільнившись від усього цього, душа звернулася б до істини, й ті ж самі люди стали б розрізняти там все так само добре, як тепер те, на що спрямований їхній погляд. Це природно.

[Роль цього мистецтва в керуванні державою]

— То що ж? А хіба природно й неминуче не витікає зі сказаного раніше таке: для керування державою не годяться як люди неосвічені й не втаємничені в Істину, так і ті, кому все життя судилося самовдосконалюватися, — перші через те, що в їхньому житті немає єдиної мети, прагнення до якої керували б їхніми вчинками, що б вони не робили в приватному або суспільному житті, а другі — через те, що за власним бажанням вони не стануть діяти, бо вважають, що вже за життя переселилися на Острови блаженних264.
— Це так.
— Оскільки ми — засновники держави, наша справа — змушувати найкращі натури навчатися тому пізнанню, котре ми раніше називали найвищим, тобто умінню бачити благо й здійснювати сходження до нього; але коли вони високо піднесуться й достатньою мірою побачать його, ми не дозволимо їм того, що в наш час їм дозволено.
— Що ти маєш на увазі?
— Ми не дозволимо їм залишатися там, на вершині, через небажання спуститися знову до тих в’язнів265, і так чи так, вони будуть змушені розділити з ними їхні клопоти й почесті.
— Отже, ми будемо несправедливими до цих видатних людей і через нас вони житимуть гірше, ніж могли б.
— Ти знову забув, мій друже, що закон ставить собі на меті не благоденство одного якогось прошарку населення, а благо всієї держави. То переконанням, то силою домагається він згуртованості всіх громадян, і чинить так, щоб вони були один одному взаємно корисні тією мірою, якою вони взагалі можуть бути корисними для суспільства. Видатних людей він залучає до держави не для того, щоб надати їм можливість ухилятися хто куди забажає, але щоб самому користуватися ними для зміцнення держави.
— Справді, я й забув про це.
— Зазнач, Главконе, що ми не будемо несправедливими до тих, хто стає у нас філософами, навпаки, ми лише висунемо їм справедливу вимогу й змусимо їх турбуватися про інших і стояти на сторожі їхніх інтересів. Ми скажемо їм так: «У всіх інших державах люди, котрі звернулися до філософії, мають право не брати участі в державних справах, тому що люди зробилися такими самі по собі, всупереч державному устрою, а те, що виростає саме по собі, нікому не завдячує своїм харчуванням, і там не може виникнути бажання відшкодувати за нього витрати. А ми вас народили, для вас самих і наших громадян, так само, як у бджолиного рою бувають вожді й царі. Ви виховані краще й досконаліше, ніж ті філософи, й краще за них здатні робити й те й інше. Тому ви повинні, кожен своєю чергою, спускатися в обитель інших людей і звикати до споглядання темних сторін життя. Коли ви звикнете, ви в тисячу разів краще за тих, хто мешкає там, роздивитеся й розпізнаєте, чим є кожна тінь і образом чого вона є, оскільки ви вже раніше бачили правду стосовно всього прекрасного, справедливого й доброго. Тоді держава буде в нас з вами влаштована вже насправді, а не уві сні, як це відбувається зараз у більшості держав, де йдуть міжусобні війни й примарні битви за владу, — нібито це якесь велике благо. Насправді ж справи йдуть таким чином: де менш за все прагнуть до влади ті, кому належить керувати, там держава керується краще за все й чвари відсутні абсолютно; зовсім по-іншому буває в державі, де ті, хто керують, налаштовані протилежним чином».
— Безумовно.
— Але ти гадаєш, що коли наші вихованці почують це, то вийдуть з нашого підпорядкування й не забажають працювати кожен своєю чергою, разом з громадянами, а віддадуть перевагу перебуванню один з одним у сфері чистого?266
— Цього не може бути, тому що ми звертаємося до людей справедливих з нашою справедливою вимогою. Але, принаймні, кожен з них піде керувати лише через те, що це необхідно — як цілковита протилежність сучасним правителям у будь-якій державі.
— Такі вже справи, любий мій. Якщо ти знайдеш для тих, кому належить правити, кращий спосіб життя, ніж влада, тоді в тебе може виникнути держава з гарним державним устроєм. Адже тільки в такій державі правитимуть ті, хто насправді багатий, — не на золото, а на те, на що має бути багатий той, хто щасливий: на доброчинне й розумне життя. Якщо ж бідні й незаможні вимагатимуть доступу до суспільних благ, розраховуючи на ласий шмат, тоді добра не буде: влада стає чимось таким, що можна заперечити, й такого типу домашня, внутрішня війна знищить і тих, хто бере в ній участь, і решту громадян.
— Абсолютно правильно.
— А чи можеш ти назвати якийсь іще спосіб життя, що зневажає державні посади, крім того, котрий присвячений істинній філософії?
— Присягаюся Зевсом, ні.
— Проте не слід, щоб до влади приходили ті, котрі аж надто в неї закохані. Інакше з ними змагатимуться суперники у цьому коханні.
— Поза сумнівом.
— Кого ж іще ти примусиш стати на сторожі держави, як не тих, хто цілковито обізнаний із справою найкращого державного правління, а разом з тим має й інші чесноти й живе життям більш доброчинним, ніж державні діячі?
— Нікого.
— Хочеш, розглянемо, яким чином з’являються такі люди і за допомогою чого можна вивести їх нагору, до світла, подібне до того, як, за переказом, деякі піднеслися з Аїду до богів?
— Дуже хочу!
— Але ж це не те саме, що перекинути черепок267; тут треба душу повернути від якогось похмурого дня до істинного дня буття: таке сходження ми, ймовірно, назвемо прагненням до мудрості.
— Звичайно.
— Чи не слід нам розглянути, якого роду пізнання має таку можливість?
— Так, це треба зробити.

[Розділи наук, спрямовані на пізнання чистого буття]

— То яке ж пізнання, Главконе, могло б навернути душу від становлення до буття? Але щойно я поставив це питання, ось що прийшло мені до голови: хіба ми не говорили, що268 неодмінно повинні замолоду грунтовно ознайомитися з військовою справою?
— Говорили.
— Отже, те пізнання, котре ми шукаємо, має бути доповнене ще й цим.
— Тобто чим?
— Воно не повинне бути марним для воїнів.
— Звичайно, не повинне, якщо лише це можливо.
— Як ми вже говорили раніше, для їхнього виховання у нас є гімнастичні вправи й музичне мистецтво.
— Так, це в нас уже було.
— Між іншим, гімнастика спрямована на те, що може як виникати, так і зникати, — адже від неї залежить, додається або ж віднімається міцність тіла.
— Зрозуміло.
— Але ж це зовсім не те пізнання, що ми його шукаємо.
— Ні, не те.
— Але, можливо, це — музичне мистецтво, котре ми розглянули раніше?
— Але ж саме воно, якщо ти пам’ятаєш, слугувало ніби противагою до гімнастики; адже воно виховує мораль вартових: гармонія робить їх врівноваженими, хоча й не дає їм знань, а ритм надає їхнім діям послідовності. У їхніх словах також виявляються близькі до цих особливості музичного мистецтва, чи то в творах вигаданих, чи то в ближчих до правди. Але пізнання, що веде до того блага, котре ти зараз шукаєш, в музичному мистецтві немає зовсім.
— Ти дуже точно нагадав мені: справді, нічого такого в ньому немає, як ми казали. Але, любий Главконе, у чому могло б воно міститися? Адже всі мистецтва виявилися дещо грубими.
— Звичайно. Яке ж іще залишається пізнання, якщо відпадають і музичне мистецтво, і гімнастика, і всі інші мистецтва?
— Зажди но. Якщо крім них ми вже нічого більше не маємо, то візьмімо те, що поширюється на них усіх.
— Що ж це таке?
— Оте загальне, чим користується будь-яке мистецтво, а також глузд і знання; те, що кожна людина повинна дізнатися перш за все.
— Що ж це таке?

[Рахунок і число як один з розділів пізнання чистого буття]

— Та дрібниця: треба розрізняти, що таке один, два й три. Загалом я називаю це числом і рахунком. Хіба справа не в тому, що будь-яке мистецтво й знання змушене долучитися до нього?
— Так, саме так.
— А військова справа?
— І для неї це цілком неминуче.
— Між іншим в трагедіях Паламед щоразу робить так, що Агамемнон виявляється полководцем, який викликає загальний сміх. Адже Паламед — винахідник чисел — говорить там про себе (чи звернув ти на це увагу?), що це саме він розподілив по загонах військо під Іліоном, зробив підрахунок кораблів і всього іншого, нібито до того вони не були пораховані, — мабуть, Агамемнон не знав навіть, скільки він сам має ніг, оскільки він не вмів рахувати!269 Який же з нього полководець, як ти гадаєш?
— Нерозумним, якщо лише це справді було так.
— Чи визнаємо ми за необхідну для полководця цю науку, тобто, щоб він вмів рахувати?
— Це вкрай необхідно, якщо він хоче бодай трохи розумітися на військовій справі, більше того, якщо він взагалі хоче бути людиною.
— Чи ти не помічаєш чогось у цій науці такого, що й я?
— А саме?
— За своєю природою вона належить, мабуть, до того, що веде людину до роздумів, тобто до того, що ми з тобою шукаємо, та лишень ніхто не користується нею справді як наукою, що спрямовує нас до буття.
— Що ти маєш на увазі?
— Спробую пояснити свою думку. Але як я для самого себе встановлюю різницю між тим, що веде нас до предмета нашого обговорення, а що ні, це ти подивися разом зі мною, кажучи прямо, з чим згоден, а з чим ні, щоб ми могли таким чином виразніше роздивитися, чи правильні мої здогади.
— То вказуй мені дорогу.
— В вказуватиму, а ти дивися. Дещо в наших сприйняттях не спонукає наше мислення до подальшого дослідження, тому що достатньо визначається самим відчуттям; але щось рішуче вимагає такого дослідження, оскільки відчуття не дає нічого надійного.
— Зрозуміло, що ти говориш про предмети, котрі видно здалеку, ніби в легкому мареві.
— Ти не надто вхопив мою думку!
— Але про що ти кажеш?
— Не спонукає до дослідження те, що не викликає одночасно протилежного відчуття, а те, що викликає таке відчуття, я вважаю таким, що спонукає до дослідження, оскільки відчуття віднаходить одне нітрохи не більше, ніж інше, протилежне до нього, все рівно, чи стосується це відчуття предметів, які знаходяться близько чи тих, що далеко. Ти зрозумієш це виразніше на такому прикладі: ось, скажімо, три пальці — мізинець, вказівний і середній…
— Ну, так.
— Вважай, що я кажу про них як про предмети, що їх розглядають зблизька, але зверни тут увагу ось на що…
— На що ж?
— Кожен з них однаково є пальцем — у цьому між ними немає жодної різниці, все одно, чи дивишся ти на його середину або край, білий він чи чорний, товстий або тонкий і так далі. У всьому цьому душа більшості людей не буває змушена звернутися до мислення з запитанням: «А що таке палець, власне кажучи?», тому що зір ніколи не показував їй, що палець одночасно є і щось протилежне до пальця.
— Звісно, що не показував.
— Отже, тут це, природно, не спонукає до роздумів і не викликиє їх.
— Природно.
— Далі. А більший чи менший розмір пальців хіба можна достатньою мірою визначити на око й хіба для зору байдуже, який палець знаходиться посередині, а який збоку? А на дотик чи можна точно визначити, товстий палець чи тонкий, м’який або твердий? Та й інші відчуття хіба не слабко віднаходять це все? З кожним з ним таке трапляється: відчуття, покликане визначити твердість, змушене взятися за визначення м’якості й тому повідомляє душу, що одна й та сама річ відчувається ним і як жорстка, і як м’яка.
— Так, так трапляється.
— У таких випадках душа своєю чергою дивується, що позначено цим відчуттям як тверде, тоді як та сама річ названа ним м’якою. Те ж саме й при відчутті легкого й важкого: душа не розуміє, легка ця річ або важка, якщо сприйняття позначає важке як легке, а легке як важке.
— Такі повідомлення дивні для душі й потребують розгляду.

[Розмірковування й роздуми як шлях пізнання чистого буття]

— Природно, що за таких осбставин душа закликає собі на допомогу розмірковування й роздуми й перш за все намагається з’ясувати, чи про один, чи про два різні предмети повідомляє їй відчуття у тому чи іншому випадку.
— Як же інакше?
— І якщо з’ясується, що це два предмети, то кожен з них виявиться й іншим, і одним і тим самим.
— Так.
— Якщо кожен з них один, а разом їх два, то ці два будуть подумки розділені, бо, якщо два не розділені, то вони мисляться вже не як два, а як один.
— Правильно.
— Адже зір, як ми стверджуємо, сприймає велике й мале не окремо, а як дещо ціле, чи не так?
— Так.
— Для з’ясування цього мислення своєю чергою змушене розглядати велике й мале, але не в їхній злитості, а в їх окремості: тут цілковита протилежність зорові.
— Це так.
— Так от чи не через це й виникає у нас перш за все питання: що ж це, власне, таке — велике й мале?
— Саме через це.
— І яким чином, одне ми називаємо розумоосяжним, а інше — видимим.
— Цілком правильно.
— Так от якраз це я намагався тепер сказати: щось спонукає глузд до діяльності, а щось — ні. Те, що впливає на відчуття одночасно зі своєю протилежністю, я визначив як спонукальне, а що таким чином не впливає, те й не будить думку.
— Тепер я вже зрозумів, і мені теж здається, що це так.
— Далі. До якого з цих двох розрядів належить одиниця й число?
— Не розумію.
— А ти зроби висновок зі сказаного раніше. Якщо щось одиничне дость добре осягається саме по собі, чи то зором, чи то якимсь іншим відчуттям, то не виникає прагнення з’ясувати його сутність, як я це показав на прикладі з пальцем. Якщо ж у ньому постійно віднаходиться і якась протилежність, так, що воно виявляється одиницею не більше, ніж її протилежністю, тоді вимагається вже якесь судження: в цьому випадку душа змушена дивуватися, шукати, непокоїти в самій собі думку й ставити собі запитання, що ж це таке — одиниця сама по собі? Таким ось чином пізнання цієї одиниці направляло б і спонукало до споглядання буття270.

[Споглядання тотожного]

— Ну звичайно, не менше спостерігаємо це у тому випадку, коли споглядаємо тотожне: одне й теж ми бачимо як єдине, і як нескінченну множину.
— Хіба так буває з одиницею, чи не та ж саме з будь-яким числом взагалі?
— Як же інакше?
— Але ж арифметика й рахунок цілком стосуються числа?
— Звичайно.
— Ф виявляється, що вони якраз і ведуть до істини.
— Та ще й відмінним чином.
— Отже, вони належать до тих знань, котрі ми шукали. Воїнові їх необхідно засвоїти для військового строю, а філософові — для осягнення сутності, щоразу як він випірне зі сфери того, що переживає становлення, інакше він ніколи не стане мислителем.
— Це так.
— Але ж наш вартовий — він і воїн, і філософ.
— То що ж?

[Звернення душі від становлення до істинного буття. Мистецтво рахувати]

— Ця наука, Главконе, годиться для того, щоб впровадити закон і переконати всіх, хто збирається посісти вищі посади в державі, звернутися до мистецтва рахувати, причому братися за нього вони змушені будуть не аби як, а доти, поки не дійдуть за допомогою самого мислення до споглядання природи чисел — не заради купівлі-продажу, чим переймаються купці й торгівці, але для військової мети і щоб полегшити самій душі її звернення від становлення до істинного буття.
— Чудово сказано!
— Справді, тепер, після того, як ми розглянули мистецтво рахувати, я розумію, яке воно тонке й багато в чому корисне нам для нашої мети, якщо беруться за нього заради пізнання, а не торгівлі.
— А чим саме воно корисне?
— Та тим, про що ми щойно говорили: воно посилено штовхає душу в височину й змушує розмірковувати про числа самі по собі, і в жодному разі не допускати, щоб хтось підмінював їх видимими й осяжними тілами, котрі містять число. Адже тобі відомо, що ті, хто сильний у цій науці, засміють і відкинуть спробу подумки розділити одиницю, але якщо ти її все ж таки розділиш, вони знову помножать частини, бо боятимуться, щоб одиниця виявилася не одиницею, а багатьма частинами одного.
— Ти цілковито маєш рацію.
— Як ти гадаєш, Главконе, якщо запитати в них: «Найшановніші люди, про які числа ви розмірковуєте? Чи не про ті, в котрих одиниця справді така, якою ви її вважаєте, — тобто всіляка одиниця рівна всілякій одиниці, зовсім від неї не відрізняється й не має в собі жодних частин?» — як ти гадаєш, яку відповідь вони дадуть?
— Та, на мою думку, вони говорять про такі числа, котрі можна лише мислити, а інакше з ними ніяк не можна поводитися271.
— От ти й бачиш, мій друже, що нам і насправді необхідна ця наука, оскільки виявляється, що вона змушує душу користуватися самим мисленням заради самої істини.
— І як вправно вона це робить!
— Що ж? Чи доводилося тобі спостерігати, як люди з природними здібностями до підрахунку бувають сприйнятливими, можна сказати, до всіх наук? Навіть усі ті, хто туго міркує, якщо вони навчаються цьому й вправляються, то хоча б вони не взяли з цього для себе жодної іншої користі, все ж стають сприйнятливішими, ніж були раніше.
— Це так.
— Правда, я думаю, ти нелегко й небагато відшукаєш таких предметів, котрі б становили для того, хто навчається, навіть дуже старанного, більшу утруднення аніж цей.
— Звичайно, не відшукаю.
— І заради всього цього не можна залишати осторонь таку науку, навпаки, саме за її допомогою треба виховувати людей, котрі мають чудові природні нахили.
— Я згоден з тобою.
— Отже, нехай це буде нашим першим припущенням. Розгляньмо ж і друге, пов’язане, втім, з першим: чи годиться для нас це?
— Що саме? Чи ти говориш про геометрію?
— Саме так.

[Геометрія]

— Оскільки її застосовують у військовій справі, зрозуміло, що годиться. Під час облаштування таборів, захоплення міцевості, стягування й розгортання військ і різних інших військових шикуваннях як під час бою, так і в походах, звичайно, відчутною буде різниця між знавцем геометрії і тим, хто її не знає.
— Але для цього вистачило б якоїсь незначної частини геометрії й підрахунку. Треба, проте, розглядати її більшу частину, що має ширше застосування: чи спрямована вона до нашої мети, чи допомагає вона нам споглядати ідею блага? Так, допомагає, відповідаємо ми, душі людини звернутися до тієї сфери, у котрій зосереджено найбільше блаженство буття — але ж вона й повинна це побачити у будь-який спосіб.
— Ти маєш рацію.
— Отже, якщо геометрія змушує споглядати буття, вона годиться для нас, якщо ж становлення — тоді ні.
— Справді, ми так стверджуємо.
— Але той, хто хоч трохи розуміється на геометрії, не буде сперечатися, що наука ця цілком протилежна тим словесним виразам, котрими користуються ті, хто її вивчає.
— Тобто?
— Вони висловлюються якось дуже кумедно й вимушено. Ніби вони заклопотані практичною справою й мають на увазі інтереси цієї справи, вони вживають вирази «побудуємо» чотирикутник, «проведемо» лінію, «зробимо накладання» і так далі: все це так і сиплеться з їхніх уст. А між іншим все це наука, котру вивчають заради пізнання.
— Звісно.
— Чи не обговорити нам ще ось таке…
— А саме?
— Це наука, за яку беруться заради пізнання безкінечного буття, а не того, що виникає й гине.
— Гарна обмовка: справді, геометрія — це пізнання нескінченного буття.
— Отже, вона вабить душу до істини й впливає на філософську думку, штовхає її в височину, поза тим як зараз вона у нас приземлена всупереч належному.
— Так, геоматрія дуже навіть на це впливає.
— Отже, треба по можливості суворіше постановити, щоб громадяни Прекрасного міста у жодному випадку не полишали геометрію: адже дуже важливе навіть її незначне застосування.
— Яке?
— Те, про що я розповідав, — у військовій справі так, втім, і у всіх інших науках — для кращого їх засвоєння: адже нам відомо, яка нескінченна відмінність існує між людиною причетною до геометрії й непричетною.
— Нескінченна, присягаюся Зевсом! — Тож візьмемо це як другий предмет для вивчення нашими юнаками?272
— Візьмемо.

[Астрономія]

— То що ж? Третім предметом в нас буде астрономія, як ти вважаєш?
— На мою думку, так, бо уважні спостереження за зміною пір року, місяцями й роками придатні не лише для землеробства й мореплавства, але не менше й для керування військовими діями.
— Це у тебе приємна риса: ти, мабуть, боїшся, щоби більшості не здалося, ніби ти пропонуєш марні науки. Між іншим ось що дуже важливо, хоча повірити у це складно: в науках очищеється й знову оживає певне знаряддя душі кожної людини, котре інші заняття нищать і роблять сліпим, а між іншим зберегти його в цілості є ціннішим, аніж мати тисячу очей, — адже лише за його допомогою можна побачити істину. Хто згоден з цим, той вирішить, що ти говориш дивовижно добре, а хто цього ніяк не відчуває, той, звичайно, думатиме, ніби ти мелеш нісенітниці, від котрих, на їх думку, немає жодної користі і нема в них нічого, що заслуговує на згадку. Так от, ти зразу ж врахуй, з яким з цих двох розрядів людей ти ведеш бесіду. Або, може, ні з тим ні з іншим, але головним чином заради себе самого берешся ти за дослідження? Але й тоді ти не повинен мати нічого проти, якщо хтось інший зуміє здобути з них для себе користь.
— Частіше за все я люблю розмірковувати ось так, за допомогою питань і відповідей, але для самого себе.
— У такому випадку повертай голоблі273, бо ми зараз неправильно призначили наступний після філософії предмет.
— Де ж наша помилка?
— Після площин ми взялися за тверді тіла, котрі обертаються, а треба би до того вивчити їх самі по собі — адже більш правильним було б після другого вимірювання розглянути третє: воно стосується вимірювання кубів і всього того, що має глибину274.
— Це так, Сократе, але тут, здається, нічого ще не відкрили.
— Причина тут двояка: немає такої держави, де наука була б у пошані, а досліджують її слабко, бо вона важка. Дослідники потребують керівника: без нього вони не зроблять відкриттів. Перш за все важко очікувати, щоб такий керівник з’явився, а якщо навіть він і з’явиться, то за нинішнього порядку речей ті, хто досліджує ці речі, не стали б його слухати, бо вони надто високої думки про себе. Якби вся держава в цілому поважала такі заняття і сприяла їм, то дослідники скорилися б, і їх неперервні посилені пошуки розкрили б властивості досліджуваного предмета. Адже навіть і тепер, коли більшість не виявляє шани цим заняттям і перешкоджає їм, та й самі дослідники не розуміють, у чому їхня користь, вони все ж всупереч усьому цьому розвиваються, такі вони привабливі. Тому не дивно, що наука ця прийшла на світ.
— Справді, в ній дуже багато привабливого. Але скажи мені зрозуміліше про те, що ти щойно говорив: вивчення всього площинного ти відніс до геометрії?
— Так.
— А після неї ти взявся за астрономію, але потім відступився.
— Я так поспішав розглянути це все, що від цього все стало повільніше. Далі по порядку йшла наука про вимірювання глибини, але оскільки її вивчення знаходиться на геть низькому рівні, я перескочив через неї й після геометрії заговорив про астрономію, тобто про обертання тіл, котрі мають глибину.
— Ти кажеш правильно.
— Отже, четвертим предметом пізнання ми назвемо астрономію — у наш час вона якось забута, але вона відродиться, якщо за неї візьметься держава.
— Звичайно. Ти нещодавно дорікнув мені, Сократе, у тому, що моя похвала астрономії була вульгарною, — так от, тепер я зроблю їй похвалу так, як це робиш ти: адже, на мою думку, будь-кому зрозуміло, що вона змушує душу поглядати вгору й веде її туди, геть від усього тутешнього.
— Можливо, що будь-кому це зрозуміло, окрім мене, — мені якось здається, що це не так.
— А як же?
— Якщо братися до астрономії таким чином, як ті, хто виводить її в ступінь філософії, то вона аж надто обертає наші погляди донизу.
— Що ти маєш на увазі?
— Ти чудово, на мою думку, сам для себе вирішив, що таке наука про горішнє. Мабуть, ти ще скажеш, ніби якщо хтось, задерши голову, роздивляється візерунки на стелі й при цьому щось там розпізнає, то він бачить це за допомогою мислення, а не очима. Можливо, ти жумаєш правильно, — адже я простакуватий і через це не можу вважати, що гледіти вгору нашу душу змушує якась інша наука, крім тієї, що вивчає буття й невидиме. Чи хтось витріщається, роззявивши рота, вгору або ж, примружившись, донизу, коли намагається за допомогою відчуттів щось розпізнати, все одно, стверджую я, він ніколи цього не осягне, тому ща для речей такого роду не існує пізнання і людина при цьому дивиться не вгору, а донизу, хоча б вона й лежала горілиць на землі або вміла плавати на спині в морі.
— Так, справді, я отримав на горіхи! Ти маєш рацію. Але як, на твою думку, варто вивчати астрономію, на відміну від того, як це роблять зараз? У чому користь від її вивчення для нашої мети?
— А ось як. Ці візерунки на небі275, що прикрашають сферу видимого, треба визнати найпрекраснішими й найдосконалішими з такого роду речей, але все ж вони дуже поступаються речам істинним з їх переміщеннями одне відносно одного, що робляться з істинною швидкістю й сповільненістю, в істинній кількості й різноманітних істинних формах, причому переміщується весь вміст. Це може бути осягнене через розум і глузд, але не через зір. Чи, на твою думку, саме через нього?
— У жодному випадку.
— Отже, небесним візерунком треба користуватися як посібником для вивчення істинного буття, подібно до того якби нам трапилися креслення Дедала276 або якогось іншого майстра чи художника, відмінно й старанно накреслені. Хто справний у геометрії, той погляне на них і побачить чудове їх виконання, але було б смішно розглядати їх всерйоз як джерело істинного пізнання рівності, подвоєння чи якихось інших співвіднесень277.
— Ще й як смішно!
— А хіба, на твою думку, не був би переконаний у цьому й справжній астроном, який спостерігає за обертанням зірок? Він вирішив би, що все це влаштовано якнайпрекрасніше — адже так створив деміург і небо і все, що на небі: співвідношення ночі й дня, їх відношення до місяця, а місяця — до року, зірок — до всього цього й одна до одної. Але він, звісно ж, вважатиме нерозумною ту людину, котра вважає, що все це завжди відбувається однаково і ні в чому не буває жодних відхилень, причому всіляко намагається домогтися тут істини, між тим як небесні світила мають тіло й сприймаються за допомогою зору.
— Я згоден з твоїми доказами.
— Отже ми вивчатимемо астрономію так само, як геометрію, із застосуванням загальних положень, а те, що на небі, залишимо осторонь, якщо ми хочемо справді освоїти астрономію й використовувати ще невикористане розумне за своєю природою начало нашої душі.
— Ти трохи ускладнюєш завдання астрономії порівняно з тим, як її тепер вивчають.
— Я гадаю, що й решта наших приписів будуть такими самим, якщо від нас, як від законодавців, очікується якась користь. Та чи зможеш ти нагадати ще про якусь із наук, що годиться для нас?
— Зараз, отак зразу, не можу.
— Я гадаю, що рух буває не одного роду, а кількох. Назвати їх усі зможе, можливо, знавець, але й ми бачимо два різновиди…
— Які саме?
— Крім названого, ще й інший, відповідний до нього.
— Який це?

[Музика]

— Мабуть, як наші очі повернені до астрономії, так наші вуха — до руху струнких співзвучностей: ці дві науки — наче рідні сестри; принаймні так стверджують піфагорійці, і ми з тобою, Главконе, погодимося з ними278. Вчинимо так?
— Неодмінно.
— Предмет цей складний, тому ми розпитаємо їх, як вони все це пояснять — можливо, вони щось іще додадуть. Але як би там не було, ми наполягатимемо на своєму.
— А саме?
— Ті, кого ми виховуємо, нехай навіть не намагються вивчати щось недосконале й спрямоване не до тієї мети, до котрої завжди має бути спрямоване все, як ми щойно казали з приводу астрономії. Хіба ти не знаєш, що й стосовно гармонії повтрюється та сама помилка? Так само, як астрономи, люди працюють там безплідно: вони вимірюють і порівнюють співзвуччя й звуки, сприйняті на слух.
— Присягаюся богами, у них це виглядає кумедно: щось вони називають «ущільненням» і нашорошують вуха, наче ловлять звуки голосу із сусіднього будинку; одні кажуть, що розрізняють якийсь відголосок посередині, між двома звуками і що як раз тут знаходиться найменший проміхок, котрий треба взяти за основу для вимірювань; інші сперечаються з ними й запевняють, що тут нема відмінності в звуках, але й ті й інші цінують вуха вище за розум.
— Ти говориш про тих добрих людей, що не дають спокою струнам і катують їх тим, що накручують на кілки. Щоб не затягувати все це, розповідаючи про удари плектром, про те, як звинувачують струни, відкидають їх або пишаються ними, я припиню опис і скажу, що мав на увазі відповіді не цих людей, а піфагорійців, котрих ми щойно вирішили розпитати про гармонію. Адже вони чинять зовсім так само, як астрономи: вони шукають числа у співзвуччях, котрі сприймаються на слух, але не підіймаються до розгляду загальних питань і не з’ясовують, які числа співзвучні, а які — ні і чому279.
— Чудова була б це справа — те, про що ти кажеш!
— Так, справді корисне для дослідження краси і блага, інакше марно й намагатися.
— Безумовно.

[Діалектичний метод]

— Я, принаймні, гадаю, якщо вивчення всіх розглянутих нами предметів доходить до встановлення їх спільності й спорідненості й приводить до висновку стосовно того, у якому саме співвідношенні вони близькі одне одному, то воно сприятиме досягненню встановленої нами мети, отже, ця праця виявиться корисною. В протилежному випадку вона марна.
— Мені теж так здається. Але ти говориш про дуже складну справу, Сократе.
— Ти маєш на увазі вступну частину, чи щось інше? Хіба нам не відомо, що все це лише вступ до того наспіву, котрий треба засвоїти? Адже ти не вважаєш, що хто досвідчений у цьому, той є добрим діалектиком?
— Звичайно, ні, присягаюся Зевсом! Хіба що дуже небагато хто з тих, кого я зустрічав.
— А хто не в змозі навести розумний доказ або сприйняти його, той ніколи не знатиме нічого з необхідних, на нашу думку, знань.
— Так, не інакше.
— Так от, Главконе, це і є та сама мелодія, що її виводить діалектика. Вона розумоосяжна, а, між іншим, зорова спроможність хотіла б її відтворити; але ж її спроби щось розгледіти звернені, як ми казали, лише на тварин, як таких, на зорі, як такі, нарешті, на Сонце, як таке. Коли ж хтось чинить спробу розмірковувати, він оминає відчуття й самим лише розумом прагне до сутності бідь-якого предмета й не відступає, поки за допомогою самого мислення не осягне сутності блага. Так він опиняється на самій вершині розумоосяжного, подібно до того як інший зійшов на вершину видимого.
— Абсолютно правильно.
— То що ж? Чи назвеш ти цей шлях діалектичним?
— І далі?
— Це буде звільнення від пут, поворотом від тіней і образів до світла, підйомом із підземелля до Сонця. Якщо ж і тоді буде неможливо дивитися на живі істоти, рослини й на Сонце, все ж краще дивитися на божественні відображення у воді й на тіні сущого, ніж на тіні образів, стврених джерелом світла, котре саме не що інше як тінь порівняно з Сонцем. Якщо брати в цілому, то зацікавленість тими науками, про які ми говорили, дає таку можливість і веде найпрекрасніше начало нашої душі в височину, до споглядання найдосконалішого в тому, що існує, подібно до того як у першому випадку найвиразніше280, властиве нашому тілу, спрямоване на найяскравіше в тіловидній і видимій сфері.
— Я припускаю, що це так, хоча припустити це мені здається дуже складно; з іншого боку, важко це й не прийняти. Втім (адже зараз мова не лише про це, доведеться неодноразово до цього повертатися), припустивши, що справи йдуть таким чином, як зараз було сказано, давай перейдемо до самої мелодії й розглянемо її таким чином, як ми розглядали цей вступ.
— Скажи, чим відрізняється ця здатність до розмірковування, з яких різновидів вона складається і які шляхи ведуть до неї? Вони, мабуть, приводять до мети, досягнення котрої було б наче відпочинком для мандрівника й завершенням його мандрів.
— Любий мій Главконе, тобі поки що не до снаги прямувати за мною, хоча з мого боку нема недостачі в готовності. Адже ти побачив би вже не образ того, про що ми говоримо, а саму істину, принаймні, як вона мені уявляється. Чи справді так є або ні — на цьому не варто поки тиснути. А от побачити щось подібне неодмінно треба — на цьому варто наполягати. Чи не так?
— І що ж далі?
— Треба наполягати й на тому, що лише здатність до розмірковування може показати це людині, обізнаній у розглянутих нами тепер науках, інакше ж це ніяк неможливо.
— Варто стверджувати й це.
— Ніхто не переконає нас, нібито можна зробити спробу якимсь іншим шляхом послідовно охопити все, тобто сутність будь-якої речі: адже всі інші способи дослідження або мають стосунок до людських уявлень і прагнень, або спрямовані на виникнення й поєднання281 або ж цілком на підтримання того, що зростає й поєднується. Що стосується інших наук, котрі, як ми говорили, намагаються осягнути бодай щось із буття (мова йде про геометрію й ті науки, що пов’язані з нею), то вони всього лиш марять буттям, а насправді не можуть його осягнути, поки вони, спираючись на свої припущення, зберігатимуть їх непорушними й не робитимуть ніяких висновків. У кого початком є те, чого він не знає, а висновки й середина складаються з того, що не можна сплести разом, чи може подібна неузгодженість колись перетворитися на знання?
— Ніколи.
— Отже, у цьому один лише діалектичний метод іде правильним шляхом282: відкидає припущення, він наближається до першопочатку з метою його обгрунтувати; він помаленьку вивільняє, наче з якогось варварського болота, наш душевний погляд, що занурився туди й спрямовує його догори, взявши за помічників і супутників ті мистецтва, котрі ми розглянули. За звичкою ми неодноразово називали їх науками, але тут потрібна була інша назва, тому що прийоми ці не такі очевидні, як наука, хоча й чіткіші, ніж уявлення. А сам глузд ми вже визначили раніше. Втім, на мою думку, нема чого сперечатися про назву, коли предмет розгляду настільки значний, як у нас зараз.
— Так, не варто, аби лише назва виразно давала зрозуміти, що за нею криється.

[Розділи діалектичного методу — пізнання, розмірковування, віра, уподібнення]

— Тоді нас задовільнить, як і раніше, наступні назви: перший розділ — пізнання, другий — розмірковування, третій — віра, четвертий — уподібнення. Обидва останніх, разом узяті, становлять уявлення, обидва перших — мислення. Уявлення належить до становлення, мислення — до сутності. І як сутність стосується становлення, так мислення стосується уявлення. А як мислення стосується уявлення, так пізнання стосується віри, а розмірковування — уподібнення. Розділення ж на дві сфери — того, що ми уявляємо, і того, що ми осягаємо розумом — і відповідність цих позначень тим предметам, котрих вони стосуються, ми залишимо з тобою, Главконе, осторонь, щоб уникнути розмірковувань, набагато довших, ніж ті, що ми вже зробили.
— Але я згоден і з рештою, наскільки я спроможний прямувати за тобою283.

[Визначення діалектики]

— Звичайно, ти називаєш діалектиком того, хто має в доступі доказ сутності кожної речі. Якщо ж хтось цього позбавлений, то наскільки він не спроможний робити висновки ні собі, ні іншому, настільки ж, скажеш ти, у нього й не вистачає розуму для цього.
— Як же ж цього не сказати!
— Точно так само йдуть справи й стосовно блага. Кому не до снаги за допомогою доказу визначити ідею блага й виокремити її з усього іншого; хто не йде, наче на поле бою, крізь усі перешкоди, до спростування, заснованого не на уявленні, а на розумінні сутності; хто не посувається через все це уперед з незворушною впевненістю, — про того, оскільки він такий, ти скажеш, що йому невідоме ні саме благо, ні яке б там не було благо взагалі, а якщо він доторкнеться у який небудь спосіб до обрису блага, то лише за допомогою уяви, а не знання. Така людина проживає своє нинішнє життя у сплячці й сновидіннях, і, перш ніж вона тут прокинеться, вона, спустившись в Аїд, остаточно зануриться в сон.
— Присягаюся Зевсом, я рішуче буду стверджувати все це.
— А своїм дітям — правда, поки що ти їх ростиш і виховуєш лише подумки, — якщо тобі доведеться ростити їх насправді, адже ти не дозволив би, поки вони безсловесні, як креслярська чернетка284, бути в державі правителями й порядкувати найважливішими справами?
— Звичайно, ні.
— І за законом ти зобов’яжеш їх отримувати здебільшого таке виховання, котре дозволило б їм бути вищою мірою обізнаними у справі питань і відповідей?
— Ми разом з тобою впровадимо такий закон.
— То чи не здається тобі, що діалектика буде в нас схожою на карниз, що увінчує всі знання, й було б неправильним ставити якесь інше знання поверх неї: адже вона вершина їх усіх.
— На мою думку, це так.
— Тобі лишається лише розподілити, кому ми будемо повідомляти ці пізнання і яким чином.
— Очевидно.

[Ще про відбір правителів і їхнє виховання]

— Пригадуєш, яких правителів ми відібрали, коли раніше говорили про їх вибір?
— Як не пам’ятати!
— Взагалі-то вважай, що потрібно вибирати вказані тоді натури, тобто віддавати перевагу найнадійнішим, мужнім і по можливості найблагороднішим; але, крім того, треба вишуковувати не лише людей благородних і суворої поведінки, але й таких, що мають також властивості придатні для такого виховання.
— Хто ж це, на твою думку?
— У них, друже мій, повинна бути гостра сприйнятливість до наук і гострий розум. Адже душі лякаються перед могутністю наук набагато більше, ніж перед гімнастичними вправами: ця складність більше торкається душі, вона — її особливість, котру душа не поділяє з тілом.
— Це так.
— Треба шукати людину з гарною пам’яттю, непорушно тверду й у всіх відношеннях працелюбну. Інакше яка їй, на твою думку, охота зносити тілесні труднощі, й на довершення всього ще стільки вчитися й тренуватися?
— Такої нам не знайти, хіба що це буде винятково обдарована натура.
— У тому й полягає помилка нашого часу й через це недооцінюють філософію, що до неї беруться не так, як вона на те заслуговує, — про це ми говорили вже й раніше. Не підлим людям треба би за неї братися, а благородним.
— Тобто як?
— Перш за все у того, хто до неї береться, не повинно кульгати працелюбство, що трапляється, коли людина працелюбна лише наполовину, а в решті уникає труднощів. Таке бачимо, коли хтось любить гімнастику, полювання і взагалі все, що розвиває тіло, але не любить навчатися, досліджувати, не цікава: тоді такого типу труднощі для неї ненависні. Кульгавим можна назвати й того, чиї працелюбство звернене на труднощі, протилежні до цих.
— Ти абсолютно маєш рацію.
— Отже, й у тому, що стосується істини, ми вважатимемо душу скаліченою точно так само, якщо вона, незважаючи на свою відразу до навмисної брехні (цього вона й у себе не зносить, і обурюється через брехню інших людей), все ж поблажливо стане допускати брехню ненавмисну й не соромитися, коли їй вкажуть на невігластво, у котрому вона легковажно вимастилася не згірш за свиню.
— Все це цілком правильно.
— І що стосується розважливості, мужності, великодушності, а також всіх інших частин доброчинності, треба не менше спостерігати, хто проявляє благородство, а хто — підлість. Той, хто не вміє це розрізняти — чи то приватна особа, чи держава, — сам того не помічаючи, закличе для тих або інших потреб — як друзів чи як правителів — людей, що кульгають на одну ногу й підлих.
— Таке справді часто трапляється.
— А нам якраз цього й треба уникнути. Якщо ми підберемо людей здорових тілом і духом, і виховаємо їх на піднесених знаннях і посилених вправах, то самій справедливості не буде в чому нам дорікнути й ми збережемо в цілості й державу, і її устрій; а якщо ми візьмемо людей, що не годяться для цього, то все у нас вийде навпаки й ще більше насмішок впаде на філософію.
— Це була б ганьба.
— Звичайно. Але бачу, що я вже й заразх опинився в смішному положенні.
— Чому?
— Бо забув, що все це у нас — тільки забава, і казав, силкуючись якомога дужче. А кажучи, я раз за разом озирався на філософію й бачив, як її використовують. Від злості на тих, хто так чинить, я несподівано розлютився й говорив аж занадто серйозно.
— Присягаюся Зевсом, у мене як у слухача не склалося такого враження.
— А от у мене воно склалося — як у оратора. Але не забудьмо ось чого: коли ми говорили тоді про відбір, ми вибирали старих, а тепер виходить, що це не годиться — адже не можна вірити Солону, нібито людина, котра старішає, може багато чому навчитися; навпаки, до цього вона стає ще менше здібною, ніж до бігу285: саме юнакам належать всі великі й численні праці.
— Безумовно.

[Вікова градація виховання]

— Отже, рахунок, геометрію й різного роду інші попередні пізнання, котрі мають передувати діалектиці, треба викладати нашим воїнам ще в дитинстві, але не робити примусовою форму навчання.
— Тобто?
— Вільнонародженій людині жодної науки не слід вивчати по-рабському. Щоправда, якщо тіло насилу змушують долати труднощі, воно від цього не стає гіршим, але насильно вкладене в душу знання не має міцності.
— Це так.
— Тому, друже мій, підживлюй своїх дітей науками не насилу, а граючись, щоб ти краще міг спостерігати за природними нахилами кожного.
— Те, що ти кажеш, не позбавлене підгрунтя.
— Пригадуєш, ми казали: треба брати дітей із собою на війну — звичайно, глядачами, на конях, а де безпечно, то й ближче; нехай вони спробують крові, як цуценята.
— Пригадую.
— Хто у всьому цьому — в праці, в науках, в небезпеках — завжди виявлятиме себе найвинахідливішим, того треба занести до особливого переліку.
— У якому віці?
— Коли вони вже будуть звільнені від обов’язкових занять тілесними вправами. Адже протягом цього сроку, продовжуватиметься він рік або три роки, вони не матимуть змоги братися за щось інше. Втома і сон — вороги наук. Але ж разом з тим це важливе випробування: хто і як себе покаже в тілесних вправах.
— Ще б пак!
— По закінченню цього терміну юнаки, відібрані з числа двадцятирічних, користуватимуться більшою повагою порівняно з іншими, а наукам, котрі нарізно викладали їм, коли вони були дітьми, повинен бути вчинений загальний огляд, щоб показати їх спорідненість між собою й з природою буття.
— Знання будуть міцними, лише коли вони здобуті у такий спосіб.
— І це найважливіша перевірка, чи має людина природні нахили для вивчення діалектики або ні. Хто здатний все оглянути, той — діалектик, кому це не до снаги, той — ні.
— Я теж так вважаю.
— От тобі й доведеться виявляти, хто найбільше відзначився в цьому, хто буде стійким в науках, на війні, й у всьому тому, про що йдеться в законі. З цих юнаків, коли їм виповниться тридцять років, треба буде знову ж таки зробити відбір, оточити їх ще більшою повагою й піддати випробуванню їхню здатність до діалектики, дивлячись, хто з них уміє, не звертаючи уваги на зорові й інші відчуття, піднестися до істинного буття. Але тут потрібна надзвичайна обережність, мій друже.
— А, власне, чому?
— Хіба ти не помічаєш зла, пов’язаного у наш час з умінням розмірковувати, — наскільки воно поширилося?
— У чому ж воно полягає?
— Люди, помічені у цьому, сповнені беззаконня.
— Й дуже значною мірою.
— Чи дивує тебе їхній стан? Чи заслуговують вони, на твою думку, на поблажливість?
— У якому ж, переважним чином, відношенні?
— Візьмемо такий приклад: якась підкинута дитина зростає в багатстві, у великій і знатній родині, їй усіляко догоджають. Коли вона стане дорослою, то дізнається, що ті, кого вона вважала своїми батьками, їй чужі, а справжніх батьків вона не знайде. Чи можеш ти передбачити, як вона ставитиметься до тих, хто її балує, і до своїх удаваних батьків — спершу тоді, коли вона не знала, що є підкидьком, а потім, коли вже про це дізналася? Або хочеш, я тобі скажу, що я тут вбачаю?
— Хочу.
— Я передбачаю, що, поки вона не знає істини, вона шануватиме уявних родичів — матір, батька й усіх інших — більше, ніж тих, хто її пестить. З її боку буде менше зневаги до потреб родичів, менше беззаконних вчинків або висловлювань стосовно них, менше непослуху їм, аніж тим, хто його балує.
— Звичайно.
— Коли ж вона жізнається правду, то, гадаю я, її повага й увага до уявних родичів ослабне, а до тих, хто її пестить, зросте; вона слухатиметься їх набагато більше, ніж до того, житиме на їхній лад, відверто приєднавшись до них, а про попереднього свого батька й про решту уявних родичів зовсім припинить турбуватися, хіба що за натурою вона виявиться винятково порядною людиною.
— Все так і відбувається, як ти кажеш. Але яке відношення має твій приклад до людей, причетних до розмірковувань?

[Справедливість виховується в людині змалку]

— А ось яке: стосовно того, що справедливо й добре, у нас з дитячих років є погляди, на котрих ми виховані під впливом наших батьків, — ми скоряємося перед ними й шануємо.
— Це так.
— Але до них протилежні інші навички, котрі стосуються задоволень, вони пестять нам душу своєю привабливістю. Щоправда, люди помірковані хоч трохи не піддаються їм, слухняно дотримуючись батьківських заповітів.
— Все це так…
— Далі. Коли перед людиною, котра знаходиться у такій ситуації, постане Питання й запитає286: «Що таке прекрасне?» — людина відповість так, як звично засвоїла від законодавця, проте подальше розмірковування це спростовує. Від частих і можливих спростувань людина ця впаде так низько, що дотримуватиметься уявлення, нібито прекрасне анітрохи не прекрасніше, ніж потворне. Так само станеться й зі справедливістю, з благом і з усім тим, що вона особливо шанувала. Після цього що, на твою думку, станеться з його шанобливістю й слухняністю?
— Вона неминуче не матиме більше такої шанобливості й переконаності.
— Якщо ж вона припинить вважати все це цінним і дорогим, як бувало, а істину відшукати буде не в змозі, то, питається, до якого ж іншого способу життя їй доведеться звернутися, крім як до того, котрий їй подобатиметься?
— Все інше виключено.
— Так виявиться, що вона стала порушником законів, хоча раніше дотримувалася їх приписів.
— Так, це неминуче.
— Отже, такий стан природний для тих, хто причетний до розмірковувань, і, як я говорив до цього, такі люди цілком заслуговують на співчуття.
— І на жаль.
— Отже, щоб люди тридцятилітнього віку не викликали у тебе такого жалю, треба з усіма можливими застереженнями розпочинати розмірковування.
— Поза сумнівом.
— Хіба не буде одним з постійних заходів обережності не допускати, щоб смак до розмірковувань з’являвся замолоду?287 Я думаю, ти помітив, що підлітки, котрі ледве спробували таких розмірковувань, зловживають ними заради розваги, захоплюються суперечностями й наслідуючи тих, хто їх спростовує, та й самі беруться спростовувати інших, бо відчувають задоволення від того, що своїми доказами вони, наче цуценята, розривають на шматки всіх, хто їм трапиться на дорозі.
— Так, вони у цьому нестримні.
— Після того, як вони самі спростують багатьох, і багато хто спростує їх, вони швидко схиляються до цілковитого заперечення своїх попередніх тверджень, а це ганьбить у очах інших людей їх самих та й весь предмет філософії разом з ними.
— Цілком правильно.
— Ну, а хто досвідченіший, той не захоче брати участі у такому неподобстві; швидше він буде наслідувати людину, котра прагне в бесіді дізнатися істину, аніж того, хто суперечить заради розваги, жартома. Він і сам буде стриманим і діяльність свою зробить почесною, а не бридкою.
— Правильно.
— Хіба не належить до заходів безпеки все те, про що ми говорили раніше: допускати до абстрактних розмірковувань лише впорядковані й стійкі натури, а не так, як зараз, коли за це береться будь-хто, у тому числі й зовсім сторонні люди?
— Звичайно, це необхідний захід.
— У порівнянні з тим, хто розвиває своє тіло шляхом гімнастичних вправ, чи буде достатнім удвічі більший строк для оволодіння мистецтвом розмірковувати, якщо невпинно й старанно працювати у цьому напрямку?
— Ти маєш на увазі шість років чи чотири роки?
— Не має значення. Нехай навіть п’ять. Після цього вони будуть у тебе змушені знову спуститися в ту печеру288: їх треба буде змусити посісти державні посади — як військові, так і інші, як належиться молодим людям; нехай вони ні перед ким не поступляться й досвідченістю. Надодачу треба на всьому цьому їх перевірити — чи втримаються вони перед різноманітними впливами або ж перед чимось і ні.
— Скільки часу ти відводиш на це?
— П’ятнадцять років. А коли їм буде п’ятдесят, то тих із них, хто вцілів і всіляко відзначився — як справами, так і пізнаннями — час буде підвести до кінцевої мети: змусити їх здійняти вгору свій духовний погляд і поглянути на те саме, що усьому дає світло, а коли вони побачать благо саме по собі, нехай візьмуть його за зразок і впорядкують і державу, і приватних осіб, а також самих себе — кожного своєю чергою — на весь залишок свого життя. Більшу частину часу вони проводитимуть у філософствуванні, а коли дійде черга, працюватимуть над громадянським устроєм, посідатимуть громадянські посади — не тому, що це щось прекрасне, а тому, що так необхідно для держави. Таким чином, вони постійно виховуватимуть людей, подібних до них самих, і ставити їх вартовими держави замість себе, а самі відійдуть на Острови блаженних, щоб там мешкати. Держава на суспільний кошт спорудить їм пам’ятники й приноситиме жертви як божествам, якщо це схвалить Піфія, а якщо ні, то як щасливим і божетвенним людям.
— Ти, Сократе, наче скульптор, чудово завершив ліплення створених тобою правителів.
— І правительок, Глевконе, — все, що я казав, стосується жінок анітрохи не менше, ніж чоловіків: щоправда, тих жінок, котрі мають для того природні нахили.
— Це так, оскільки жінки будуть брати у всьому участь нарівні з чоловіками, як ми казали.
— Що ж? Ви згодні, що стосовно держави та її устрою ми висловили зовсім не порожні побажання? Звичайно, все це важко, але якось можливо, при тому не інакше, ніж було сказано: коли правителями в державі стануть справжні філософи, буде їх кілька чи бодай один, нинішніми почестями вони знехтують, бо вважатимуть їх ницими й нічого не вартісними, й високо цінуватимуть порядність і честь, пов’язану з нею, але найбільшим і необхідним вважатимуть справедливість; служитимуть їй і примножуватимуть її, таким чином влаштують вони свою державу.
— Але як саме?
— Усіх, кому в місті більше десяти років, вони відішлють в село, а решту дітей, огородивши їх від впливу сучасної моралі, властивої батькам, виховають на свій копил, у тих законах, котрі ми розглядали раніше. Таким от чином простіше й швидше встановиться той державний устрій, про який ми говорили, держава розквітне, а народ, у котрого вона виникне, для себе отримає велику користь.
— Так, величезну. А якби це могло статися, якщо колись станеться, ти, Сократе, на мою думку, добре пояснив.
— Отже, ми вже достатньо поговорили про цю державу і про людину, що їй відповідна? Адже зрозуміло, якою вона, на нашу думку, повинна бути.
— Так, зрозуміло. І поставлене тобою питання, здається мені, отримало своє завершення.

Книга восьма

— Нехай так. Ми з тобою вже погодилися, Главконе, що у зразково влаштованій державі жінки мають бути спільними, діти — теж, та й усе їхнє виховання буде спільним; точно так само спільними будеть військові й мирні дії, а царями над усім цим мають бути найбільш досвідчені у філософії й у військовій справі.
— Так, ми з цим погодилися.
— І домовилися про те, що як тільки будуть призначені правителі, вони візьмуть своїх воїнів і розселять їх у тих помешканнях, про котрі ми згадували раніше; жоден з них не матиме нічого власного, але у всіх буде все спільне. Крім помешкань ми вже казали, якщо ти пригадуєш, яке в них там буде майно.
— Пригадую, ми дотримувалися погляду, що ніхто не повинен нічого купувати, як це всі роблять зараз. За охорону наші вартові, занурені у військову справу, отримуватимуть від решти громадян винагороду — запас продовольства на рік, а обов’язком їхнім буде турбота про всю державу.
— Ти правильно говориш. Ти закінчив своє розмірковування про устрій держави приблизно тими ж словами, що й зараз: а саме, що ти вважаєш гарною розглянуту нами тоді державу й людину, їй відповідну, хоча міг би вказати на державу ще більш чудову й відповідно на таку ж людину289. Оскільки такий державний устрій правильний, сказав ти, всі інші кепські.

[Чотири різновиди державного устрою]

— Наскільки я пам’ятаю, ти казав, що є три різновиди кепського державного устрою і що варто було б у них розібратися, щоб побачити їх недоліки безпосередньо; те ж саме, сказав ти, стосується й відповідних людей: їх теж усіх варто розглянути. Погодившись між собою, ми взяли б найкращу людину й найгіршу, і поглянули б, чи правда, що найкраща людина — найщасливіша, а найгірша — найжалюгідніша, або ж все не так. Коли я поставив питання, про які чотири різновиди державного устрою ти говориш, тут нас обірвали Полемарх і Адімант, і ти мав з ними бесіду, поки ми не дійшли до цього питання.
— Ти цілком правильно пригадав.
— Так от ти знову й стань, наче борець, у ту ж саму позицію290 і на те саме моє запитання спробуй відповісти так, як ти тоді збирався.
— Якщо це мені лише до снаги.
— А мені насправді нестерпно хочеться почути, про які це чотири різновиди державного устрою ти говорив.
— Почуєш, це нескладно. Я розповідаю якраз про ті різновиди, котрі є доволі відомими. Більшість схвалює критсько-лакедемонський устрій291. На другому місці, менше схвалювана, стоїть олігархія292: це державний устрій, у котрому багато зла. З неї виникає відмінна від неї демократія293. Уславлена тиранія294 відмінна від них усіх — це четверте й крайнє захворювання держави. Можливо, ти маєш якусь іншу ідею державного устрою, котра виразно проявила б себе у якомусь вигляді? Адже спадкова влада295 і царська влада, що її можна купити296, а також різні інші, подібні до цього державні устрої посідають поміж вказаними устроями якесь проміжне положення297 й у варварів зустрічаються так само часто, як і в еллінів.
— Багато дивного розповідають про це.
— Отже, ти знаєш, що у різних людей неодмінно буває стільки ж різновидів духовного складу, скільки існує різновидів державного устрою298. Чи ти вважаєш, що державні устрої народжуються бозна звідки — від дуба або від скелі299, а не від тієї моралі, що панує в державах і тягне за собою все інше, бо на її боці перевага?
— У жодному випадку, але тільки від цього.

[Ще про відповідність п’ятьох типів характеру п’ятьом різновидам державного устрою]

— Отже, якщо різновидів держави є п’ять, то й у різних людей повинно бути п’ять різних видів душі.
— І що ж?
— Людину, відповідну до правління кращих — аристократичну, ми вже розглянули й правильно визнали її гарною і справедливою.
— Так, ми її вже розглянули.
— Тепер нам треба описати й гірших, інакше кажучи, людей, що змагаються між собою й честолюбних — відповідно до лакедемонського устрою, далі — людину олігархічну, демократичну й тиранічну, щоб вказати на найнесправедливішу й протиставити її найсправедливійшій і на цьому закінчити наш розгляд цього питання, як співвідноситься чиста справедливість із чистою несправедливістю з погляду щастя або нещастя для її володаря. І тоді ми або повіримо Фрасімахові й будемо прагнути до несправедливості, або дійдемо того висновку, котрий тепер стає вже зрозумілим, і будемо дотримуватися справедливості.
— Безумовно, треба так зробити.
— Якщо ми вже почали з розгляду державної моралі, а не окремих осіб, бо вона там чіткіша, то й тепер візьмемо спершу державний устрій, що грунтується на честолюбстві (не можу добрати іншого вислову, все одно, чи назвемо ми його «тимократією»300 або ж «тимархією»), і відповідно розглянемо людину такого ж типу; далі — олігархію й олігархічну людину; далі кинемо погляд на демократію й спостерігатимемо за людиною демократичною; зрештою, підемо в державу, керовану тиранічно, й поглянемо, що там робиться, знову ж таки звернемо увагу на тиранічний склад душі. Таким чином, ми спробуємо стати достатньо обізнаними суддями у намічених нами питаннях.
— Такий розгляд був би послідовним і грунтовним.

[Тимократія]

— Ну то давай спробуємо вказати, яким чином з аристократичного правління може вийти тимократичне. Може, це зовсім просто, й зміни у державі зобов’язані своїм походженням тій її частині, котра має владу, коли всередині неї виникають чвари? Якщо ж у ній панує злагода, то, хоча б вона була й дуже невеликою, устрій лишається непорушним.
— Це так.
— Що ж спроможне, Главконе, похитнути нашу державу і про що можуть там сперечатися між собою доглядачі й правителі? Або хочеш, ми з тобою, як Гомер, звернемося з молитвою до Муз301, щоб вони нам повідали, як вперше увірвався розбрат, і уявимо, що вони відповідатимуть нам пишномовно, на трагічний лад і нібито всерйоз, насправді ж це буде з їхнього боку лише жарт, і вони будуть піддражнювати нас, мов дітей.
— Що ж вони нам скажуть?
— Щось таке на зразок: «Важко похитнути державу, влаштовану таким чином. Однак усьому, що виникло, надходить кінець, то навіть і такий устрій не збережеться назавжди, а зазнає руйнації. Означати це буде таке: врожай і неврожай стається не лише з тим, що росте з землі, але й з тим, що на ній живе, — з душами й тілами, щоразу, як кругообіг приводить до цілковитого завершення певного циклу: у недовговічних істот цей цикл короткий, у довговічних — навпаки. Хоча й мудрі ті, кого ви виховали керівниками держави, проте й вони анітрохи не більше за інших людей здатні з’ясувати шляхом розмірковування, що грунтується на відчутті, найкращу пору для дозрівання плодів і, навпаки, час бузпліддя для вашого роду: цього їм не осягнути, й вони народжуватимуть дітей у недоречний час. Для божественного потомства існує кругообіг, охоплюваний досконалим числом, а для людського є число302, в котрому — першому з усіх — піднесення до квадратних і кубічних ступенів, що містять три проміжки і чотири межі (уподібнення, неуподібнення, зріст і спад) робить все співмірним і виразним. З цих чисел чотири третини, сполучені з п’ятіркою, після трьох збільшень дадуть два гармонійні поєднання, одне — рівностороннє, тобто взяте сотнею стільки ж разів, а друге — з тією ж довжиною, але продовгувате: інакше кажучи, число виразних діаметрів п’ятірки береться сто разів з вирахуванням щоразу одиниці, а з невиразних вираховується по двійці й вони сто разів беруться кубом трійки. Все в цілому це число геометричне, й воно має вирішальне значення для кращої або гіршої якості народжень. Якщо це не зрозуміють наші вартові й не в той час зведуть наречених, то не народяться діти з гарними природними здібностями і з щасливою долею. Попередні вартові призначать своїми наступниками кращих з цих дітей, але все одно ті не будуть достойними і щойно прийдуть на посади своїх батьків, як почнуть ними нехтувати, незважаючи на те, що вони воїни. Музичні мистецтва, а вслід за ними й гімнастичні вони не оцінять, як належиться; від цього юнаки в нас будуть менш освічені і з їхнього середовища вийдуть правителі, не надто здатні дотримуватися й випробовувати Гесіодові покоління, — адже й у нас вони такі самі, тобто золоте, срібне, мідне й залізне303». Коли залізо додасться до срібла, а мідь до золота, виникнуть невідповідності й безглузді відхилення304, а це, де б воно не трапилося, зразу породжує ворожнечу й розбрат. Треба визнати, що, де б не почався розбрат, він завжди має таке походження».
— Зізнаюся, Музи відповідають нам правильно.
— Це й не дивно, бо вони Музи.
— А що вони кажуть після цього?
— Якщо виник розбрат, це значить, що кожні два роди приваблювали на свій бік: залізний і мідний вабили до зиску, придбання землі й будинку, а також до золота й срібла, а золотий і срібний рід, не бідні, а, навпаки, багаті за своїм походженням, вели душі до доброчинності й давнього устрою. Застосувавши силу й змагаючись один з одним, вони дійшли, нарешті, до чогось середнього: погодилися запровадити приватну власність на землю й житло, розподіливши їх між собою, а тих, кого вони до тієї пори охороняли як своїх вільних друзів і годувальників, вирішили перетворити на рабів і зробили з них сільських робітників і слуг, самі ж взялися до військової справи й сторожової служби.
— Ця переміна, на мою думку, пішла звідти.
— Отже, такий державний устрій — щось середнє між аристократією й олігархією.
— Поза сумнівом.
— Так здійснився цей перехід; і яким же буде тоді державний устрій? Мабуть, частково він буде наслідуванням попереднього устрою, частиною ж — олігархії, оскільки він посідає проміжне місце, але дещо буде в ньому й своє, особливе.
— Так, буде.
— У пошануванні правителів, у тому, що захисники країни будуть утримуватися від землеробської діяльності, ремесел та інших різновидів зиску, в облаштуванні спільних трапез, в тілесних вправах і військових змаганнях — у всьому такому цей устрій буде наслідувати попередній.
— Так.
— Там боятимуться ставити мудрих людей на державні посади, тому що там вже немає таких щиросердих і прямих людей, а є лише люди змішаної моралі; там схилятимуться на бік тих, хто завзятий духом, а також і тих, хто простіший — швидше народжених для війни, ніж для миру; там шануватимуть війському хитрість і винахідливість: адже ця держава буде постійно воювати. Ось якими будуть численні особливості цього устрою.
— Так.
— Такі люди будуть жадібними до грошей, як це стається за олігархічного устрою; в затьмаренні вони, як дикуни, шанують золото й срібло, у них збудовані комори й домашні сховища, щоб все це ховати, свої помешкання вони обносять огорожею й там, прямісінько як у власному лігві, вони марнотратять, не зважаючи на витрати, на жінок і на кого завгодно іншого.
— Абсолютно правильно.
— Вони ощадливі, бо гроші в них у пошані; своє майно вони приховують і не проти пожити на дурняк. Задоволеннями вони тішаться потайки, тікаючи від закону, як діти від суворого батька, — адже їх виховало насильство, а не переконання, тому що вони знехтували істинною Музою, тією, чия сфера — мова й філософія, а тілесні вправи ставили вище за музичне мистецтво.
— Ти говориш про такий державний устрій, де зло цілком змішалося з добром.
— Справді, у ньому все змішано; лише одне так кидається у вічі — суперництво і честолюбство, оскільки там панує завзятий дух.
— І це дуже помітно.
— Чи не правда, що такий державний устрій виникає саме таким чином і у такому вигляді. В моєму викладенні він окреслений лише в загальних рисах і деталі я випустив305, бо вже й так можна помітити, якою там буде людина, котра вирізняється справедливістю, або, навпаки, дуже несправедлива, а розглядати всі правління й усю мораль, щоб нічого не оминути, було б справою дуже й дуже довгою.
— Це правильно.

[Тимократична людина]

— Якою ж стане людина у відповідності до цього державного устрою? Як вона буде сформована і якими будуть її чесноти?
— Я думаю, — сказав Адімант, — що через своє прагнення неодмінно піднестися вона буде подібною до нашого Главкона.
— Це якраз можливо, але, на мою думку, ось чим її натура відрізняється від Главконової306…
— Чим?
— Вона жорсткіша, менш освічена і, хоча й цінує освіченість і охоче слухає інших, сама, однак, зовсім не володіє словом. З рабами така людина жорстока, хоча не зневажає їх, оскільки належним чином вихована; у спілкуванні з вільними людьми вона чемна, а щодо влади надзвичайно слухняна; властолюьна й честолюбна, вона вважає, що підгрунтям для влади має бути не вміння говорити або щось подібне, а військові подвиги і взагалі все військове: тому то вона й полюбляє гімнастику й полювання.
— Так, саме такий характер отримує розвиток за такого державного устрою.
— Замолоду така людина зневажливо ставиться до грошей; але чим старшою вона стає, тим більше вона їх любить — дається взнаки її природна схильність до сріблолюбства та й чужий доброчинності домішок, оскільки вона залишилася без свого доблесного вартового.
— Що ж це за вартовий? — запитав Адімант.
— Дар слова у поєднанні з освіченістю; лише присутність того й іншого буде на все життя порятунком для доброчесності людини, котра цим володіє.
— Чудово сказано!
— А цей юнак схожий на свою тимократичну державу…
— І навіть дуже.
— Утворюється його характер приблизно таким чином: здебільшого це дорослий син гарної людини, котра живе у неналежно влаштованій державі й через це уникає почестей, урядових посад, судових справ і всілякої такої метушні; вона намагається триматися скромніше, аби лише не мати клопотів.
— І як все це впливає на її сина?
— Перш за все він чує, як побивається його мати: її чоловік не належить до правителів, і через це вона зазнає принижень у жіночому товаристві; потім вона бачить, чоловік не надто заклопотаний грошима, не дає відкоша недоброзичливцям ні в судах, ні на зібраннях, а безтурботно все це ковтає; він думає лише про себе — це вона постійно помічає, — а її поважає не надто, хоча й не ображає. Все це важко для неї, вона каже синові, що його батько позбавлений мужності, що він надто слабкий і таке інше, тобто все, що в таких випадках полюбляють наспівувати жінки.
— Авжеж, у цьому вони справжні майстрині.
— Тобі відомо, що у таких людей і слуги інколи стиха кажуть дітям такі речі — нібито через співчуття, коли бачать, що господар не розпочинає судову тяганину проти когось із своїх боржників або недоброзичливців; у таких випадках слуги нашіптують синові господаря приблизно таке: «Ось будеш великий, неодмінно помстися їм за це й будеш тоді справжнім мужчиною, а не те, що твій батько». Та й поза домом юнак чує й бачить майже те саме: хто поміж громадянами робить свою справу, тих називають простаками й не беруть їх до уваги, а хто береться не за свою справу, тих поважають і хвалять. Юнак, коли чує й бачить такі речі, з іншого боку прислухається й до того, що каже його батько, бачить зблизька, що той робить наперекір усім, хто його оточує, і саме так те й інше діє на нього: під впливом батька у ньому розвиваються й міцніють розумні засади душі, а під впливом решти людей — жадібні й завзяті, а через те, що за своєю натурою він — непогана людина, котра лише потрапила до поганого товариства, то ці впливи штовхають його на середній шлях, і він дозволяє в собі панування чогось середнього — схильності до суперництва й люті: ось чому він стає людиною честолюбною й намагається висунутися.
— Ти цілком пояснив, як формується його характер.
— Отже, ми маємо другий на черзі державний устрій і відповідну йому людину.
— Так, другий.
— То чи не пригадати нам зараз вислів Есхіла: «Приставлений муж оцей до цього міста»307, або ж, згідно з нашим припущенням, спешу розглянемо саму державу?
— Краще, звичайно так.

[Олігархія]

— Наступним після цього державним устроєм була б, я так думаю, олігархія.
— Яким же чином вона виникає?
— Це устрій, що грунтується на майновому цензі; при владі там знаходяться найбагатші, а бідняки не беруть участі в правлінні.
— Розумію.
— Чи треба спочатку зупинитися на тому, як тимократія переходить в олігархію?
— Так, звичайно.
— Але і сліпому видно, як відбувається цей перехід.
— Як?
— Накопичення золота в коморах у приватних осіб нищить тимократію; вони перш за все вишуковують, куди б його використати, і заради цього перетлумачують закони й мало зважають на них: так чинять і самі багатії, і їхні дружини.
— Це природно.
— Потім спостерігають, хто в чому досягне успіху, і, змагаючись один з одним, вони уподібнюють до себе все населення.
— Це теж природно.
— Чим більше вони цінують подальший рух шляхом визискування, тим менше шанують вони доброчесність. Хіба не в такому співвідношенні знаходяться багатство й доброчесність, що якщо покласти їх на різні шальки терезів, одне завжди переважатиме інше?
— Звичайно.
— Оскільки в державі шанують багатство й багатіїв, отже, там менше цінують доброчесність і ті, хто її має.
— Очевидно.
— А люди завжди прихиляються до того, що вважають цінним, і нехтують тим, що не цінується.
— Це так.
— Закінчується все це тим, що замість прагнення висунутися й здобути почесті розвивається схильність до здирництва й визискування, і схвалення отримують багатії — ними захоплюються, їх призначають на державні посади, а бідняк там пошани не має.
— Звичайно.
— Встановлення майнового цензу стає законом і нормою олігархічного устрою: чим олігархічніший цей устрій, тим вищий ценз; чим менше він олігархічний, тим ценз нижчий. Заздалегідь оголошується, що до влади не допускаються ті, хто не має встановленого майнового цензу. Такого типу державний устрій тримається на застосуванні збройної сили або ж був ще до того встановлений через залякування. Хіба це не так?
— Так.
— Коротше кажучи, так він і встановлюється.
— Так. Але яка його спрямованість і у чому полягає та недобропорядність, котра, як ми сказали, властива йому?
— Головна хиба — це норма, на котрій він грунтується. Дивися сам: якщо керманичів на кораблях призначати згідно з майновим цензом, а бідняка, нехай він і більш здатний до керування кораблем, не допускати…
— Нікуди не годитиметься таке керування кораблем!
— Та хіба ж це не те саме й у будь-якій справі, де потрібне управління?
— Я гадаю, те ж саме.
— За винятком держави? Чи в державі так само?
— Ще набагато більше, оскільки керувати нею надзвичайно складно, а значення цієї справи величезне.
— То вже саме це було б першим великим недоліком олігархії.
— Мабуть.
— А хіба не таке важливе ось що…
— Що саме?
— Те, що держава такого типу неминуче не буде єдиною, а у ній ніби будуть дві держави: одна — держава бідняків, друга — багатіїв. Хоча вони й будуть жити в тій самій місцевості, проте стануть завжди думати лихе один проти одного.
— Присягаюся Зевсом, ця хиба не менш важлива.
— Але недобре ще й те, що вони, мабуть, не зможуть вести бодай якусь війну, бо неминуче сталося б так, що олігархи, даючи зброю натовпу в руки, боялися б її більше, ніж неприятеля, або ж, відмовившись від того, щоб озброїти натовп, проявили б себе істинними олігархами навіть стосовно битви. На додачу вони не забажали б витрачатися на війну, оскільки тримаються за гроші.
— Це недобре.
— Тож як? Адже ми вже й раніше не схвалили, що за такого державного устрою одні й ті ж особи й землю оброблятимуть, і гроші нахиватимуть, і нестимуть військову службу, тобто братимуться за все зразу. Або, на твою думку, це правильно?
— У жодному випадку.
— Поглянь, чи не за такого саме державного устрою розвинеться найбільше з усіх цих лих?
— Яке саме?
— Можливість продати все своє майно — воно стане власністю іншого, — а після продажу жити далі в цій же державі, й не належати до жодного з її станів, тобто не бути ні ділком, ні ремісником, ні вершником, ні гоплітом, лише тим, кого називають бідняком і незаможним.
— Такий устрій наче створений для цього!
— В олігархіях нічого не перешкоджає такому положенню, інакше не були б у них одні надміру багатими, а інші зовсім бідними.
— Правильно.
— Поглянь ще ось на що: коли багата людина витрачає всі свої кошти, чи дає це бодай якусь користь такій державі у тому розумінні, в якому ми щойно говорили? Чи це всього лише видимість, нібито вона належить до тих, хто править, а, правду кажучи, вона в державі і не правитель, і не підданець, а просто розтратник готового?
— Так, це лише видимість, а насправді вона не що інше, як марнотратник.
— Якщо ти не заперечуєш, ми скажемо, що як трутень, що з’явився в стільниках — хвороба для рою, так і ця людина в своєму домі — хвороба для держави.
— Звичайно, Сократе.
— І чи не правда, Адіманте, усіх трутнів бог створив беж жала, а от з тих, що ходять пішки, він одним не дав жала, проте іншим дав найжахливіше. Ті, у кого немає жала, весь свій вік — бідняки, а з тих, хто з жалом, виходять ті, кого називають злочинцями.
— Чиста правда.
— Отже, зрозуміло, що, де б ти не побачив бідняків у державі, там переховуються й ті, що крадуть, зрізають гаманці, паплюжать храми й чинять чимало інших поганих справ.
— Це зрозуміло.
— То що ж? Хіба ти не помічаєш бідняків у олігархічних державах?
— Там чи не всі бідні за винятком правителів.
— То чи маємо ми право вважати, що там, з іншого боку, багато й злочинців, озброєних жалом, котрих лише силоміць стримують зусиллями влади?
— Звичайно, ми можемо так вважати.
— Чи не визнати нам, що такими люди стають там через неосвіченість, викликану поганим вихованням і кепським державним устроєм?
— Так, вважатимемо саме так.
— Ось яка олігархічна держава й скільки в ній лиха (а можливо, що ще й більше).
— Так, все це приблизно так.
— Нехай на цьомузакінчиться наш розгляд того устрою, котрий називають олігархією: влада у ньому грунтується на майновому цензі.

[Олігархічна людина]

— Услід за тим давай розглянемо й відповідну людину — як вона формується і які вона має чесноти.
— Звичайно, це треба розглянути.
— Її перехід від тимократичної форми до олігархічної здійснюється переважно ось як…
— Як?
— Син, шо народився в нього, спешу намагається наслідувати батька, йде за ним услід, а тоді бачить, що батько у всьому тому, що в нього є, зазнав поразки, бо несподівано зіштовхнувся з державою, наче з підводною скелею: це може трапитися, якщо батько був стратегом, або посідав якусь іншу високу посаду, а тоді потрапив від суд через наклеп донощиків і був засуджений до страти, вигнання або до позбавлення громадянських прав і всього майна…
— Звичайно.
— Коли син побачив це все, друже мій, постраждав і втратив статки, навіть злякався, думаю я, за свою голову, то подумки скинув з престолу честолюбство й властивий йому колись завзятий дух. Він присмирнів через бідність, взявся до заробітчанства, до крайньої ощадливості і своєю працею помалу накопичує гроші. Що ж, хіба, гадаєш, така людина не піднесе на трон свою жадібність і користолюбство, не сотворить собі з них Великого царя в тіарі й прикрасах, з коротким мечем за поясом?
— На мою думку, так.
— А біля ніг цього царя, відразу на землі, він там і тут посадить, як рабів, розумність і завзятий дух. Він не допустить ніяких інших міркувань, матиме на увазі лише примноження своїх скромних статків. Крім багатства і багатіїв ніщо не викликатиме у нього захвату й шанування, а його честолюбство буде спрямоване лише на заробляння і на все те, що веде до нього.
— Жодна зміна не стається в юнакові так швидко й сильно, як перетворення любові до почестей на любов до грошей.
— Хіба це не приклад того, якою буває людина за олігархічного ладу?
— Принаймні це приклад спотворення того типу людини, котрий відповідав ладу, що передував олігархії.
— То давай розглянемо, чи відповідає йому ця людина.
— Давай.
— Перш за все подібність тут у тому, що вона надзвичайно цінує гроші.
— Звичайно.
— Вона ощадлива й діяльна, задовільняє лише найнеобхідніші свої потреби, не допускає інших витрат і гамує інші побажання як порожні.
— Безумовно.
— Ходить вона неохайною, з усього отримує прибуток і робить накопичення; до таких людей натовп ставиться схвально. Хіба її риси не нагадують подібний державний устрій?
— На мою думку, так. Принаймні гроші надзвичайно поважають і така держава, і така людина.
— І я думаю, якщо вже вона така, вона не звертала уваги на своє виховання.
— Мабуть. Інакше б вона не поставила сліпого хорегом і виявляла б йому особливих почестей308.
— Добре. Поглянь ось ще на що: хіба ми не визнаємо, що в нього через нестачу виховання проявляються нахили трутня — частково жебрацькі, частково злочинні, хоч він всіляко їх стримує з обережності?
— Звичайно.
— А чи знаєш, на що тобі треба звернути увагу, щоб помітити злочинність таких людей?
— На що?
— На те, як вони опікуються сиротами або взагалі отримують цілковиту можливість чинити всупереч справедливості.
— Правильно.
— Хіба з цього не зрозуміло, що в інших ділових стосунках така людина, скориставшись добрим поголосом, оскільки її вважають справедливою, за допомогою залишків порядності насилу стримує інші свої погані нахили, хоча вона й не переконана, що так буде краще; вона приборкує їх не з розумних міркувань, а через необхідність, через страх, тому що тремтить за долю свого майна.
— Звичайно.
— І, присягаюся Зевсом, ти у багатьох з цих людей відшукаєш нахили трутнів, коли мова піде про витрати за чужий рахунок.
— Поза сумнівом, ці нахили у них дуже сильні.
— Отже, така людина розривається зсередини через внутрішню боротьбу, її цілісність порушена, вона роздвоєна: одні бажання беруть гору над іншими — здебільшого кращі над гіршими.
— Авжеж, так трапляється.
— На мою думку, така людина все ж пристойніша за багатьох, хоча істинна доброчесність душевної гармонії й незворушності вельми від неї далека.
— Так, мені теж так здається.
— І звичайно, її ощадливість буде перешкоджати їй виступити за власний рахунок, коли громадяни змагатимуться у чомусь за перемогу чи за задоволення благородного честолюбства: вона не бажає витрачати гроші заради таких змагань і слави, бо боїться збудити у собі нахили до марнотратства й зробити їх своїм союзником у честолюбних прагненнях. Воює вона воістину олігархічно, з малою витратою власних засобів і через це здебільшого зазнає поразки, але зато лишається багатою.
— І навіть дуже.
— То чи будуть в нас ще сумніви у тому, що людину ощадливу, ділка можна співставити з олігархічною державою?
— Ні, анітрохи.
— Після цього, як бачимо, треба розглянути демократію — яким чином вона виникає, а коли виникла, то які має особливості, — щоб познайомитися своєю чергою з рисами людини такої формації й скласти про неї власну думку.
— Так, принаймні, ми посунулися б уперед обраним нами шляхом.
— Олігархія переходить у демократію приблизно у такий спосіб: причина тут у ненаситній гонитві за ймовірним благом, що полягає нібито у тому, що треба бути якомога багатшим.
— Як ти це розумієш?
— Адже за олігархії правителі, що стоять біля влади, мають багатство і не захочуть обмежувати законом розпущеність молодих людей і забороняти їм розбазарювати й втрачати свої статки; навпаки, правителі будуть скуповувати їхнє майно або давати їм під відсотки позику, щоб самим ставати ще багатшими й могутнішими.
— Це для них — найголовніше.
— А хіба не зрозуміло, що для громадян такої держави неможливо шанувати багатство, і разом з тим бути розважливими — тут не оминути того, що або те, або інше буде ними знехтуване.
— Це доволі зрозуміло.
— В олігархічних державах не звертають уваги на розбещеність, навіть допускають її, тож люди цілком благородні деколи не можуть уникнути там бідності.
— Звичайно.
— У такій державі ці люди, думаю я, сидять без діла, зате в них є й жало309, і зброя; хтось із них весь у боргах, інші позбулися громадянських прав, і декого наздогнало і те й інше; вони сповнені ненависті до тих, хто володіє тепер їхнім майном, а також і до інших, і замислюють переворот.
— Авжеж, все це так.
— Між іншим, ділки, заглиблені у свої справи, мабуть, не помічають таких людей; вони приглядаються до решти й своїми грошовими позиками завдають ран тим, хто піддається; вони беруть відсотки, що в багато разів перевищують початковий борг, вони розводять у державі багато трутнів і жебраків.
— Ще й як багато!
— А коли в державі спалахує такого типу лихо, вони не захочуть його гасити за допомогою заборони порядкувати своїм майном хто як забажає й не застосують прийом, котрий усуває все це лихо згідно з другим законом…
— Це з яким?
— Із тим, котрий іде услід за вже згаданим і змушує громадян прагнути до доброчесності. Адже якщо приписати, щоб більшу частину добровільних угод громадяни укладали на свій страх і ризик, прагнення до зиску не було б таким нахабним і в державі менше було б лих, подібних до тих, що ми вказали.
— І навіть набагато менше.
— У наш час через такі речі правителі саме так налаштували підвладних їм громадян. Що ж стосується самих правителів і їхнього оточення, то молодь у них розбещена, лінива тілом і духом, а також слабка; вона не має витримки ні у стражданнях, ні в задоволеннях, і взагалі вона бездіяльна.
— Як же інакше?
— Їм самим крім зиску нема справи ні до чого, а про доброчесність вони згадують анітрохи не більше, ніж бідняки.
— Так, анітрохи.
— Ось який стан у тих, хто править, і у підвладних. Між іншим, вони бувають поруч один з одним і у мандрах, і в будь-яких інших видах спілкування: на святкових видовищах, у військових походах, на одному й тому ж кораблі, у одному й тому самому війську; нарешті, й поміж небезпеками вони знаходяться поруч, і за жодної з цих обставин бідняки не є бридкими з погляду багатих. Навпаки, нерідко трапляється, що людина незаможна, вся висохла, обпалена сонцем, опинилася під час битви поруч з багатієм, який виріс у прохолодному затінку й нагуляв собі за чужий рахунок сала, бачить, як той задихається й зовсім розгубився. Хіба, на твою думку, цьому біднякові не спаде на думку, що такі люди багаті лише через малодушність бідняків, і хіба на зустрічі без стронніх очей з таким самим бідняком не скаже він йому, що панство наше — нікчемні люди?
— Я впевнений, що бідняки саме так і роблять.
— Подібно до того як для порушення рівноваги у хворобливому тілі вистачить найменшого поштовху ззовні, щоб йому розхворітися, — а інколи негаразди в ньому стаються і без видимих причин, — так і держава, що перебуває в такому стані, починає хворіти310 й воює сама з собою з найменшого приводу, причому деякі з її громадян опираються на допомогу з боку якоїсь олігархічної держави, а інши — на допомогу демократичної; втім, інколи чвари виникають і без стороннього втручання.
— І навіть дуже часто.

[Демократія]

— Демократія, на мою думку, здійснюється тоді, коли бідняки, які здобули перемогу, деяких із своїх супротивників знищать, деяких проженуть, а решту зрівняють в громадянських правах і в здобутті державних посад, що за демократичного устрою відбувається здебільшого через жеребкування.
— Авжеж, саме так встановлюється демократія, відбувається це силою зброї або ж через те, що її супротивники налякані й помалу відступають.
— Як же людям у ній живеться? І який це державний устрій? Адже зрозуміло, що він отримає своє відображення в людині, котра теж набереться демократичних рис.
— Так, це зрозуміло.
— Перш за все, це будуть люди вільні: у державі з’явиться цілковита свобода й відвертість і можливість робити що хочеш.
— Кажуть, що так.
— А там, де це дозволено, очевидно, кожен влаштує собі життя на свій смак.
— Так, це зрозуміло.
— Я гадаю, що за такого державного устрою люди будуть дуже різними.
— Звичайно.
— Здавалося б, це найкращий державний устрій. Наче тканина, помережана всіма кольорами, так і цей устрій, помережаний різними звичаями, може видатися найчудовішим. Ймовірно, багато хто, наче діти й жінки, котрі полюбляють усе барвисте, вирішать, що він кращий за інші.
— Звичайно.
— За нього зручно, друже мій, обрати державний устрій.
— Що ти маєш на увазі?
— Адже внаслідок того, що є можливість робити, що захочеш, він вміщує в себе всі типи державного устрою. Мабуть, якщо в когось з’явиться бажання, як у нас з тобою, заснувати державу, йому необхідно буде піти туди, де є демократія, і вже там, наче на ринку, де торгують різноманітними правліннями, обрати те, котре йому до вподоби, а після зробленого вибору заснувати свою державу.
— Ймовірно, там вистачатиме зразків.
— У демократичній державі немає жодної необхідності брати участь у керуванні, навіть якщо ти до нього й здатний; не обов’язково й підкорятися, якщо ти не хочеш іти воювати, коли інші воюють, або дотримуватися, як інші, умов миру, якщо ти миру не прагнеш. І знову ж таки, якщо який-небудь закон забороняє тобі керувати або судити, ти все ж можеш керувати й судити, якщо це тобі спаде на думку. Хіба не чудове на перший погляд і не спокусливе таке життя?
— Мабуть. Але хіба ненадовго.
— Далі. Хіба не чудове там милосердя стосовно деяких засуджених? Чи ти не бачив, як за такого державного устрою люди, засуджені до страти чи до вигнання, тим не менше залишаються й далі живуть собі в суспільстві: наче нікому до цього діла немає і ніхто його не помічає, ходить собі така людина, наче напівбог.
— Так, і таких буває багато.
— Ця поблажливість зовсім не мала частина демократичного устрою; навпаки, у цьому міститься презирство до всього того, що ми вважали важливим, коли засновували нашу державу. Якщо в людини, казали ми, не видатна натура, вона ніколи не стане доброчесною; те ж саме, якщо змалку — в іграх і своїх заняттях — вона не доторкнеться до прекрасного. Між іншим, демократичний устрій, що зарозуміло відкинув все це, анітрохи не переймається тим, хто й від якої діяльності переходить до державної діяльності. Людині виявляють пошану, аби лиш вона показувала свою прихильність до натовпу.
— Так, вельми благородна поблажливість!
— Ці й подібні їм особливості властиві демократії — устрою, що не має належного управління, але приємному й різноманітному. При ньому існує своєрідна рівність — що вирівнює рівних і нерівних.
— Нам добре відоме те, про що ти говориш.

[Демократична людина]

— Поглянь же, як ці особливості знайдуть своє відображення в окремій особистості. Або, може, треба спершу розглянути, як у ній формуються ці риси, подібно до того як ми розглядали сам державний устрій?
— Так, це треба зробити.
— Чи не буде це відбуватися отак: у ощадливого представника олігархічного устрою, про якого ми говорили, народиться син і буде виховуватися, я думаю, за звичаями свого батька.
— То що ж?
— Він також буде зусиллям волі придушувати в собі ті прагнення, що ведуть до марнотратства, а не до наживи: їх можна назвати позбавленими необхідності.
— Зрозуміло.
— Хочеш, щоб уникнути неоднозначності в нашій бесіді, спершу визначимо, які прагнення необхідні, а які ні?
— Хочу.
— Ті прагнення, від котрих ми не в змозі позбутися, можна було б по справедливості назвати не необхідними, а також і ті, задоволення котрих дає нам користь: прислухатися як до тих, так і до інших неминуче вже за самою нашою природою. Хіба не так?
— Звісно, так.
— Отже, про ці схильності ми маємо право сказати, що вони неминучі.
— Так, маємо право.
— То що ж? А ті, від котрих людина може позбутися, якщо докладе зусиль змолоду, і котрі на додачу не дають нічого доброго, а деякі з них, навпаки, приводять до недоброго? Якщо ми назвемо їх позбавленими необхідності, то дамо їм правильне визначення.
— Так, цілком правильне.
— Чи не взяти нам спершу за приклад від тих і тих прагнень, і чи не поглянути, які вони, щоб дати потім їх узагальнений зразок?
— Так, це треба зробити.
— Чи не є потреба у харчуванні, тобто в хлібі й у приправі, необхідністю для того, щоб бути здоровим і добре почуватися?
— Гадаю, що так.
— Потреба у хлібі є необхідною двічі, оскільки вона на користь нам, і не може припинитися, поки людина живе.
— Так.
— Потреба ж у приправі необхідна постільки, поскільки приправа корисна для гарного самопочуття.
— Звичайно.
— А як бути з тим, що понад це, тобто з прагненням до іншої, надлишкової їжі? Якщо це прагнення гамувати змалку й відвертати від нього через виховання, то більшість може від нього позбутися: адже воно шкідливе для тіла, шкідливе й для душі, бо не розвиває ні розуму, ні розважливості. Правильно було б назвати його позбавленим необхідності.
— Так, більш ніж правильно.
— І чи не назвати нам ці прагнення руйнівними, а ті, інші, прибутковими, тому що вони допомагають у роботі?
— Так, звичайно.
— Так само ми скажемо про любовні й інші подібні до них прагнення.
— Так, саме так.
— А той, кого ми тепер назвали трутнем, увесь переповнений такими позбавленими необхідності прагненнями й бажаннями, під владою яких він перебуває, у той час як у людині ощадливій, олігархічного типу, порядкують лише необхідні прагнення.
— Ну звичайно.
— Так от, повернемося до того, як з олігархічної людини утворюється демократична. Мені здається, що здебільшого це відбувається наступним чином…
— А саме?
— Коли юнак, який виріс, як ми щойно говорили, без належного виховання і в атмосфері ощадливості, раптом спробує меду трутнів і потрапить у товариство небезпечних і лютих звірів, котрі здатні обдарувати його всіма можливими насолодами, найбарвистішими й різноманітними, оце ось і буде для нього, повір мені, початком переходу від олігархічного типу до демократичного.
— Так, цілком неминуче.
— Як у державі стається переворот, коли деякій частині її громадян надається допомога ззовні через подібність поглядів, так і юнак змінюється, коли деякій частині його прагнень допомагає ззовні той різновид прагнень, що споріднений з ними і подібний до них.
— Так, поза сумнівом.
— І я думаю, що у випадку, коли на противагу цьому щось допомагає його олігархічним засадам, — наприклад вмовляння або осуд батьків та інших членів родини, — у ньому виникає обурення й спротив до нього, а також боротьба з самим собою.
— Звичайно.
— Деколи, на мою думку, демократичні засади поступаються олігархічним, частина прагнень відмирає, інші виганяються, в душі юнака з’являється певна сором’язливість, і все знову стає гаразд.
— Це трапляється інколи.
— Але потім, думаю я, інші прагнення, споріднені з вигнаними, помалу розвиваються внаслідок невмілості батька як вихователя, стають численними й сильними.
— Зазвичай так і трапляється.
— Вони ваблять юнака до його попереднього оточення, й від цього таємного спілкування народжується багато інших прагнень.
— Звичайно.
— Врешті решт, на мою думку, вони помічають, що акрополь його душі порожній, захоплюють його у юнака, бо там немає ні знань, ні гарних навичок, ні правдивих слів — усіх цих кращих захисників і вартових розуму людей, любих богам.
— Поза сумнівом.
— Замість них, думаю я, на нього здійснять напад хибні думки й хвальковиті слова і захоплять у юнака цю фортецю.
— Безумовно.
— І от він знову повернеться до тих лотофагів311, і відкрито заживе там. Якщо ж його рідні рушать війною на порятунок ощадливих засад його душі, то його хвальковиті слова зачинять у ньому ворота царської стіни, не впустять військо союзників, не приймуть навіть послів, тобто розумних доказів людей старших і розумніших, хоча б то були всього лиш приватні особи; у битві з ощадливими засадами вони здобудуть перемогу і з безчестям, як вигнанку, виштовхають геть сором’язливість, обізвавши її дурістю, а розважливість назвуть недоліком мужності й викинуть її, закидавши брудом312. У переконанні, що помірність і порядок у витратах грошей — це сільське невігластво й негідна риса, вони видалять їх за свої межі, спираючись на безліч марних примх.
— Так, це вже неодмінно.
— Коли вони спорожнять і очистять душу юнака, вже захоплену ними й посвячену в великі таїнства, вони потім затягнуть туди, з великим блиском, у супроводі численного хору, нахабство, розгнузданість і розпусту, увінчають їх вінками й прославлять м’якими словами: нахабство вони називатимуть освіченістю, розгнузданість — свободою, розпусту — пишнотою, безсоромність — мужністю. Хіба не саме так людина, вихована в межах необхідних прагнень, вже замолоду переходить до розв’язного потурання прагненням, позбавленим необхідності й марним?
— Це цілком очевидно.
— Потім в житті такого юнака, думаю я, марнування грошей, зусиль і дозвілля на необхідні задоволення стане анітрохи не більшим, ніж на ті, що позбавлені необхідності. Але якщо йому пощастить і вакхічне божевілля не стане в нього надмірним, а до того ж він стане трохи старшим і головний безлад залишиться вже в минулому, він дещо повернеться до своїх вигнаних колись прагнень, не цілком віддаватиметься тим, котрі захопили його, і в його душі виникне певна рівновага бажань: щоразу від скорятиметься тому з них, котре ніби дісталося йому на жеребкуванні, поки не задовільнить його цілком, а вже потім — іншому бажанню, причому жодному він не відмовлятиме, але все задовільнятиме порівну.
— Звичайно.
— І все таки він не прийме правильного міркування, не допустить його в свою фортецю, якщо хтось колись йому скаже, що одні задоволення бувають наслідком гарних, прекрасних прагнень, а інші — поганих і що одні прагнення треба розвивати й поважати, інші ж — припиняти й долати. У відповідь він заперечливо гойдатиме гоовою й казатиме, що всі прагнення однакові й заслуговують на однакову повагу.
— Такі люди саме так і чинять.
— З дня на день така людина живе й догоджає першому бажанню, що налетіло на нього; вона то пиячить під звуки флейт, то раптом п’є саму лише воду й виснажує себе, то захоплюється тілесними вправами; а трапляється, що находять на неї лінощі, і тоді ні до чого нема їй охоти. Часом вона витрачає час у бесідах, що здається філософськими. Часто захоплюють її суспільні справи: раптово вона схоплюється, і що прийде їй на розум в цей час, те вона й робить. Захопиться вона людьми військовими — туди її й несе, а якщо ділками, то тод й у цей бік. В її житті відсутня впорядкованість, в ній не панує необхідність: приємною, вільною й блаженною називає вона це життя і так весь час ним і користується.
— Ти чудово показав життєвий устрій людини, для котрої все байдуже.
— Я вважаю, що ця людина так само різностороння, багатолика, чудова й барвиста, як її держава. Чимало чоловіків і жінок позаздрили б життю, в котрому поєднуються чимало зразків державних устроїв і звичаїв.
— Авжеж, це так.
— То що ж? Чи припустимо ми, що такого типу людина відповідає демократичному устрою і через це ми маємо право назвати її демократичною?
— Припустимо.
— Та найдивніший державний устрій і найдивовижнішу людину нам ще залишилося розглянути: це — тиранія і тиран.
— Так отож.

[Тиранія]

— Ну, то давай розглянемо, людий друже, яким чином виникає тиранія. Що вона бере свій початок з демократії, це, мабуть, зрозуміло.
— Зрозуміло.
— Яким чином з олігархії виникла демократія, чи не так само з демократії виникне тиранія?
— Тобто?
— Благо, висунуте як кінцева мета — в результаті чого й була встановлена олігархія, — було багатством, чи не так?
— Так.
— А ненаситне прагнення до багатства й нехтування всім, крім зиску, занапастили олігархію.
— Правда.
— Так от, і те, що вважає за благо демократія і до чого вона ненаситно прагне, саме це її й руйнує.
— Що ж вона, на твою думку, вважає за благо?
— Свободу. У демократичній державі лише й чути яка свобода чудова і що лише в такій державі варто жити тому, хто вільний за своєю природою.
— Справді, такий вислів часто повторюється.
— Так от, як я щойно й почав говорити, таке ненаситне прагнення до одного й нехтування іншим викривляє цей устрій і готує потребу в тиранії.
— Як це?
— Коли на чолі держави, де демократичний устрій і жага свободи, доведеться стати поганим чашникам, держава ця понад міру п’яніє від перемоги у нерозведеному вигляді, а своїх посадових осіб карає, якщо ті недостатньо поблажливі й не надають усім цілковитої свободи, й звинувачує їх у гидкому олігархічному ухилі.
— Авжеж, так воно й буває.
— Громадян, що слухають владу, там змішують з болотом як нічого не вартих добровільних рабів, зате правителів, схожих на підвладних, і підвладних, схожих на правителів, там вихваляють і поважають як у приватній, так і в суспільній повсякденності. Хіба у такій державі свобода не пошириться неухильно на все?
— Як же інакше?
— Вона пробереться, мій друже, до приватних помешкань, а врешті решт непокора здолає навіть тварин.
— Як це розуміти?
— Та, наприклад, батько звикає уподібнюватися дитині й боїться своїх синів, а син — значити більше за батька; там не стануть шанувати й боятися батьків (все під приводом свободи!), приїжджий зрівняється з місцевим громадянином, а громадянин — з приїжджим; те ж саме відбуватиметься і з чужоземцями.
— Так, буває й так.
— А крім того, ще є різні інші дрібниці: за такого порядку речей вчитель боїться учнів і запобігає перед ними, а школярі мають нізащо своїх вчителів і вихователів. Взагалі молоді починають наслідувати дорослих і змагатися з ними в міркуваннях і в справах, а старші, пристосовуючись до молодих і наслідуючи їх, починають жартувати й теревенити, щоб не здаватися неприємними і владними.
— Дуже правильно помічено.
— Але крайня свобода для народу такої держави полягає у тому, що куплені раби й рабині анітрохи не менше вільні, ніж їхні покупці. Так, ми мало не забули сказати, яка рівноправність і свобода панують там серед жінок стосовно чоловіків і у чоловіків стосовно жінок.
— За висловом Есхіла, «ми скажемо те, що на вустах тепер»313.
— Так отож, я теж так кажу. А наскільки тут вільніше, ніж у інших місцях, доля тварин, підвладних людині, — у це ніхто не повірив би, поки б сам не побачив. Справді, немов у прислів’ї: «Собаки — це господині»314, коні й віслюки звикли тут крокувати поважно й з цілковитою свободою, напираючи на зустрічних, якщо ті не поступаються їм дорогою! Так от і все інше виповнюватиметься свободою.
— Ти мені наче переказуєш мій власний сон: адже я й сам часто потерпаю від них, коли відвідую село.
— Якщо зібрати все це докупи, найголовнішим буде, як ти розумієш, те, що душа громадян робиться вкрай чутливою, навіть до дрібниць: все примусове викликає у них обурення ніби це щось неприпустиме. А закінчать вони, як тобі відомо, на тому, що припнять рахуватися навіть із законами — писаними чи неписаними, — щоб уже взагалі ні в кого й ні в чому не було над ними влади.
— Я це добре знаю.
— Так от, мій друже, саме з цього правління, такого чудового й по юнацькому зухвалого, виростає, як мені здається, тиранія.
— Справді, воно зухвале. Але що ж, проте, далі?
— Та сама хвороба, що виникла в олігархії та її згубила, ще більше й дужче розвивається тут — через сваволю — і заганяє в рабство демократію. Насправді, все надмірне зазвичай викликає виразні зміни в протилежний бік, чи то стан погоди, рослин або тіла. Не менше спотерігаємо це й у державних утвореннях.
— Звичайно.
— Адже надмірна свобода, мабуть, і для окремої людини, і для держави перетворюється не на що інше, як на надмірне рабство.
— Це природно.
— Так от, тиранія виникає, зазвичай, не з чого іншого, як з демократії; інакше кажучи, з крйньої свободи виникає найбільше й найжорстокіше рабство.
— Це не позбавлено підстави.
— Але, думаю я, ти запитував не про це, а про те, яка хвороба, що стається з олігархією, так само точно руйнує демократію й заганяє її в рабство.
— Ти правильно кажеш.
— Цією хворобою я вважав появу особливого типу людей, нікчемних і марнотратних, під керівництвом відчайдушних сміливців, за котрими тягнуться не такі сміливі: ми уподібнили їх до трутнів, частина з котрих має жало, а частина ні.
— Це правильно.
— Обидва ці розряди, ледь з’являться, привносять розлад у будь-який державний механізм, як запалення й жовч — в тіло. І гарному лікареві, і державному законодавцю треба заздалегідь вживати заходів проти них, не менше, ніж досвідченому бджоляреві, — головним чином, щоб не допустити зародження трутнів, — але, якщо вже вони з’являться, треба вирізати стільники разом з ними.
— Присягаюся Зевсом, це вже неодмінно.
— Щоб нам було видніше те, що ми хочемо розгледіти, зробимо ось що…
— А саме?

[Три «частини» демократичної держави: трутні, багатії й народ]

— Розділимо подумки демократичну державу на три частини — та це насправді так і є. Одну частину становлять свого роду трутні: вони виникають тут хоча й внаслідок сваволі, але не менш, ніж за олігархічного ладу.
— Це так.
— Але тут вони набагато отруйніші, ніж там.
— Чому?
— Том їх не шанують, навпаки, їх відсторонюють від займаних посад, і тому їм немає на чому набити собі руку й набратися сили. А за демократії вони, за рідкісними винятками, мало що не стоять на чолі: найотруйніші з трутнів виголошують промови й діють, а решта сідає ближче до сцени, гуде й не допускає, щоби хтось говорив інакше. Виходить, що за такого державного устрою всім, за невеликим винятком, порядкують такі люди.
— Звичайно.
— У складі натовпу завжди виділяється й друга частина…
— Яка?
— Поміж ділками найбагатшою частиною стають найвпорядкованіші за своєю природою.
— Природно.
— Саме з них трутням зручніше за все зібрати побільше меду.
— Як же його зібрати з тих, у кого його мало?
— Таких багатіїв зазвичай називають стільниками трутнів.
— Так, мабуть.
— Третій розряд це — народ, що працює своїми руками, не сприймає діловитості, та й майна у них небагато. Вони найчисленніші й за демократичного устрою найвпливовіші, особливо, коли зберуться разом.
— Так, але в них відсутнє бажання робити це часто, якщо вони не отримають свою чатску меду.
— А хіба вони не завжди її отримують, оскільки влада має можливість відібрати власність у тих, хто її має і роздати її народові, лишивши, щоправда, більшу частину собі?
— У такий от спосіб вони завжди отримають свою частку.
— А ті, в кого забирають майно, бувають змушені захищатися, виступати у народному зібранні й взагалі діяти наскільки це можливо.
— Звичайно.
— І хоча б вони й не прагнули до перевороту, дехто все одно звинуватить їх у підступах проти народу й у прагненні до олігархії.
— І що ж?
— Врешті решт, коли вони бачать, що народ, обманутий наклепниками, готовий не від злості, а через незнання розправитися з ними, тоді вони хочеш — не хочеш стають вже справжніми прихильниками олігархії. Вони тут ні до чого: просто той самий трутень вжалив їх і від цього в низ зародилося таке зло.
— Так отож.
— Починаються звинувачення, судова тяганина, позови.
— Звичайно.
— А хіба народ не звик особливо вирізняти когось одного, доглядати за ним і його звеличувати?
— Звичайно, звик.
— Отже, це вже зрозуміло, що, коли з’являється тиран, він виростає саме з цього кореня, тобто, як ставленик народу315.
— Так, цілком зрозуміло.

[«Тиранічна» людина]

— З чого ж починається перетворення такого ставленика на тирана? Втім, зрозуміло, що це відбувається, коли він починає робити те ж саме, що й у тому переказі, котрий мовить про капище Зевса Лікейського в Аркадії.
— А що саме?
— Кажуть, що той, хто покуштував людських нутрощів, дрібно нарізаних разом із м’ясом жертовних тварин, той неодмінно стане вовком. Чи ти не чув такого переказу?
— Чував.
— Хіба не те ж саме і з представником народу? Тримаючи в руках надзвичайно слухняний натовп, хіба він утримається від крові своїх одноплемінників? Навпаки, як це зазвичай трапляється, він стане тягнути їх до суду через несправедливі звинувачення й осквернить себе, бо відніме у людини життя: своїми нечестивими устами і язиком він смакуватиме вбивство родичів. Він каратиме вигнанням і смертною карою, поміж тим обіцятиме скасування заборгованості й переділ землі. Після всього цього хіба не судилося такій людині неминуче одне з двох: або загинути від рук своїх ворогів, або ж стати тираном і перетворитися з людини на вовка?
— Так, це йому неминуче судилося.
— Він — той, хто здіймає повстання проти власників.
— Так, він такий.
— Якщо він зазнав поразки, потрапив у вигнання, а потім повернувся — назло своїм ворогам, — то повертається він вже як завершений тиран.
— Це зрозуміло.
— Якщо ж ті, хто його вигнав, не будуть в змозі його звалити знову й стратити, спаплюженого перед громадянами, то вони задумують його вбивство.
— Зазвичай так і буває.
— Звідси ця загальновідома вимога з боку тиранів: ледве вони досягнуть такої влади, вони велять народові призначити їм охоронців, щоб народний покровитель лишився неушкодженим.
— Це вже неодмінно.
— І народ, звичайно, дає їх йому, тому що цінує його життя, за себе ж поки цілком спокійний.
— Безумовно.
— А коли побачить це людина, котра має гроші, разом з грошима й підстави ненавидіти народ, вона зразу ж, друже мій, як ішлося в пророцтві Крезу,

…до берегів піщаних Герма не озираючтсь біжить,
не соромлячись уславитись легкодухим316.

— Вдруге йому не довелося б соромитися.
— Якби його схопили, то стратили б.
— Неодмінно.
— А той народний обранець, зрозуміло, не покоїться «величний… на просторах великих»317, але, скинувши багатьох інших, струнко стоїть на колісниці своєї держави вже не як представник народу, а як цілковитий тиран.
— Ще б пак.
— Чи розглянути нам, у чому щастя людини тієї держави, де з’являється такого типу смертний?
— Звичайно, треба розглянути.
— У перші дні, й узагалі на початку він привітно усміхається всім, хто б йому не зустрівся, а про себе твердить, що він зовсім не тиран; він багато обіцяє приватним особам і суспільству; він звільняє людей від боргів і роздає землю народові й своїй свиті. Так прикидається він милостивим до всіх і лагідним.
— Це неминуче.
— Коли ж він примириться з деким зі своїх ворогів, а когось знищить, так, що вони припинять його турбувати, я думаю, його першим завданням буде постійно залучати громадян до якихось війн, щоб народ відчував потребу мати вождя…
— Це природно.
— …та й для того, щоб через податки люди збідніли й перебивалися з хліба на воду, менше змовлялися проти нього.
— Це зрозуміло.
— А якщо він запідозрить когось у вільних думках і в нехтуванні його правлінням, то таких людей він знищить під приводом, нібито вони його зрадили. Заради всього цього тирану необхідно постійно всіх бентажити війною.
— Так, необхідно.
— Але такі вчинки зроблять його все більше й більше ненависним для громадян.
— Звичайно.
— Між іншим і дехто з впливових осіб, котрі посприяли його піднесенню, стануть відкрито, та й у розмовах між собою висловлювати йому своє незадоволення усім, що відбувається — принаймні ті, що сміливіші.
— Ймовірно.
— Щоб зберегти за собою владу, тиранові доведеться їх усіх знищити, так що врешті решт не залишиться нікого — ні друзів, ні ворогів, хто б на щось годився.
— Зрозуміло.
— Отже, тирану треба зірко стежити за тим, хто мужній, хто великодушний, хто розумний, хто багатий. Благополуччя тирана грунтується на тому, що він мимоволі вороже ставиться до всіх цих людей і чинить змови проти них, поки не очистить від них державу.
— Дивне очищення, нічого не скажеш!
— Так, воно протилежне тому, що застосовують лікарі: ті видаляють з тіла все найгірше й лишають найкраще, тут справи йдуть навпаки.
— Мабуть, для тирана це необхідно, якщо він хоче зберегит владу.
— Він зв’язаний блаженною необхідністю або жити разом із натовпом негідників, притому тих, хто його ненавидить, або попрощатися з життям.
— Так, зв’язаний.
— І чи не правда, чим більше він стає ненависним для громадян через свої оці вчинки, тим більше йому треба вірних охоронців?
— Звісно.
— А хто йому вірний? Звідки їх взяти?
— Їх налетить скільки завгодно, варто лише заплатити.
— Присягаюся собакою, мені здається, ти знову заговорив про якихось трутнів, про чужоземний набрід.
— Це тобі правильно здається.
— То що ж? Хіба тиран не захоче мати місцевих охоронців?
— Яким чином?
— Він відніме у громадян рабів, звільнить їх і зробить своїми списоносцями.
— Справді, до того ж вони будуть найвірнішими.
— Блаженною ж істотою ти назвеш тирана, якщо такого типу люди — його вірні друзі, а попередніх, справжніх, він вигубив!
— Він змушений задовольнятися такими.
— Ці його сподвижники захоплюватимуться ним, його оточенням стануть ці нові громадяни, у той час як люди порядні будуть ненавидіти й уникати його.
— Поза сумнівом.
— Недарма, мабуть, хитра справа — вигадувати трагедії, адже у цьому особливо відзначився Евріпід.
— Що ти маєш на увазі?
— Адже у нього є вираз, сповнений глибокого сенсу:

Тирани мудрі з того, що говорять з мудрими318.
Він вважає — це зрозуміло, — що тиран спілкується з мудрими.

— І як він до небес підносить тиранічну владу319 й багато іншого у цій справі — він і решта поетів!
— Тому, якщо вже трагічні поети такі мудрі, нехай вони й нас, і всіх тих, хто поділяє наші погляди на суспільний устрій, вибачать, якщо ми не візьмемо їх до нашої держави саме через те, що вони так прославляють тиранічну владу.
— Я думаю, вони нас вибачать, принаймні ті з них, хто чемніший.
— Вони обходять інші держави, збирають великий натовп, винаймають виконавців з чудовими, сильними, вражаючими голосами й приваблюють громадян до тиранії й демократії.
— Так і для цього дуже стараються.
— Мало того, вони отримують винагороду і їм надаються почесті більші за все, як це належиться, з боку тиранів, а на другому місці й від демократії. Але чим вище вони підносяться до вершини державної влади, тим сильніше слабшає їхня репутація, наче їй не вистачає дихання йти далі.
— Справді, це так.
— Але ми з тобою зараз відхилилися, давай повернемося знову до цього війська тирана, такого численного, чудового, барвистого, що завжди змінює свій склад, і подивимося, на які кошти його утримують.
— Очевидно, тиран витрачає на цього храмові гроші, якщо вони є в державі, і, поки через їхнє вилучення можна буде покривати витрати, він зменшує податки для населення.
— А коли ці гроші закінчаться?
— Зрозуміло, що тоді він буде утримувати й самого себе, і своїх сподвижників і сподвижниць вже на батьківські гроші.
— Розумію: якщо народ породив тирана, то йому ж і годувати його й його сподвижників.
— Це тирану абсолютно необхідно.
— Як ти це кажеш? А якщо народ у гніві скаже, що дорослий син не має права годуватися за батьківський рахунок, швидше навпаки, батько за рахунок сина, і що батько не для того народив сина й вивів його в люди, щоб самому, коли той виросте, потрапити в рабство до своїх же власних рабів і годувати й сина, і рабів, і всілякий непотріб? Навпаки, якщо представник народу так піднісся, народ міг би розраховувати на звільнення від багатіїв і від так званих поважних320 людей; тепер же народ велить і йомц, і його сподвижникам залишити межі держави: так батько виганяє з дому сина разом з його п’яною ватагою.
— Народ тоді дізнається, присягаюся Зевсом, що за тварюку він породив, та ще й старанно викохав; він переконається, наскільки дужі ті, кого він намагається вигнати своїми слабкими силами.
— Що ти кажеш? Тиран посміє чинити насильство над своїм батьком і, якщо той не відступиться, вчинить навіть побиття?
— Так, він відбере зброю в свого батька.
— Отже, тиран — батьковбивця й поганий годувальник для престарілих; мабуть, загальновизнано, що така особливість тиранічної влади. За прислів’ям, «з диму потрапиш у вогонь»321 так і народ з підпорядкування вільним людям потрапляє в служіння до деспотичної влади й свою надмірну свободу міняє ні найважче й гірке рабство — рабство у рабів.
— Це саме так і буває.
— То що ж? Чи можна сказати без перебільшення, що ми достатньо розглянули, як з демократії виникає тиранія і які її особливості?
— Цілком достатньо.

Книга дев’ята

— Лишилося розглянути саму людину за тиранічного устрою, кажучи інакше, як вона розвивається з людини демократичної, які її особливості і що в неї за життя — стражденне чи, навпаки, щасливе.
— Так, поки що вона лишилася в нас без розгляду.
— Чи відомо тобі, що для мене ще бажано?
— Що?

[Аналіз прагнень]

— На мою думку, ми недостатньо розглянули прагнення — у чому вони полягають і скільки їх. А якщо цього не вистачає, то не буде цілковитої ясності і в тому дослідженні, котре ми проводимо322.
— Отже, доцільно розглянути це зараз.
— Звичайно. Поглянь, що мені хочеться тут з’ясувати: з-поміж тих задоволень і прагнень, котрі позбавлені необхідності, деякі уявляються мені незаконними. Вони, мабуть, властиві всілякій людині, але, обмежені законами й кращими прагненнями, або зовсім зникають у деяких людей, або слабшають, і їх залишається небагато. Проте є такі люди, у яких вони стають і сильнішими, і численнішими.
— Про які прагнення ти говориш?

[Прагнення, котрі пробуджуються під час сну]

— Про ті, що пробуджуються під час сну коли дрімає головне, розумне й лагідне, начало душі, зате начало дике, звіроподібне під впливом ситості й хмелю здіймається догори, відганяє від себе сон і шукає, як би це задовольнити свій норов. Тобі відомо, що в такому стані воно зважується на все, відкинувши всілякий сором і розум. Якщо йому заманеться, воно не зкпиниться навіть перед спробою зійтися зі своєю власною матір’ю, та й з ким завгодно з людей, богів або звірів; воно спаплюжить себе яким завгодно кровопролиттям і не стримається від жодної їжі. Одним словом, йому все байдуже через його бесоромність і безглуздя.
— Чиста правда.
— Коли ж людина дотримується здорової помірності, вона, засинаючи, пробуджує своє розумне начало, живить його прекрасними доказами й розмірковуваннями і таким чином впливає на свою совість. Начало прагнень вона хоч і не погамовує зовсім, але й не задовольняє його до перенасичення: нехай воно заспокоїться й не турбує своїми радостями й скорботами найблагородніше в людині; нехай це начало безперешкодно, саме по собі, у цілковитій своїй чистоті прагне до вивчення й відчуття того, що йому поки що невідомо, чи то минуле, теперішнє чи майбутнє. Точно так само людина вгамує й своє завзяте начало, для того щоб не занурюватися в сон схвильованою й розгніваною. Коли вона заспокоїть ці два різновиди властивих їй начал й активізує третій різновид — той, котрому властива розумність, — людина віддається відпочинку. Тобі відомо, що за таких умов вона швидше зійдеться з істиною й менш за все будуть їй ввижатися уві сні всілякі беззаконні видіння.
— Я цілковито з тобою згоден.
— Але ми надто відхилилися в бік, коли говорили про це. Ми хотіли лише переконатися ось у чому: якийсь страшний, беззаконний і дикий різновид бажань ховається всередині кожної людини, навіть у тих з нас, хто видається цілком стриманим: ось це й віднаходиться у сновидіннях. Думай сам, чи те я кажу й чи допускаєш ти це.
— Звісно, допускаю.
— То пригадай, як ми змалювали людину, котра стала демократом. Вона мало не від народження, принаймні змалку, виховувалася ощадливим батьком, котрий поважав лише заробітчанські прагнення й ніяк не шанував ті бажання, без яких, на його думку, можна обійтися і котрі, як він вважав, виникають лише заради забави й краси. Чи не так?
— Авжеж, так.
— Коли він спілкується з витонченішими людьми, сповненими прагнень, котрі ми щойно розглянули, юнак втягується у їхній спосіб життя і всіляку розгнузданість, тому що він ненавидить батьківську скупість. Але за своєю природою він кращий за тих, хто його псує, тому він зупиняється ніби посередині між обома цими підходами до життя: його тягне і в той, і в інший бік. Споживаючи, як він вважає, помірно від обох цих життів, він живе не ганебним життям і не беззаконним, і перетворюється з людини олігархічної на демократа.
— Про людину такого типу склалася й дотепер панує саме така думка.

[Тиранія й незаконні прагнення. Образ тирана (продовження)] 

— Припустимо знову ж таки, що у цієї людини, коли вона стане старшою, буде молодий син, вихований у звичаях свого батька.
— Припустимо.
— Припусти ще, що й з ним станеться те ж саме, що і з його батьком: його почне тягнути до всілякого беззаконня, котре його спокусники називають цілковитою свободою. Батько і всі інші його родичі підтримують у ньому схильність дотримуватися середини, але його спокусники протидіють цьому. Коли ж ці спритні чарівники й творці тиранів не сподіваються якось по-іншому заволодіти юнаком, вони хитрощами навіюють йому якусь пристрасть, що керує прагненнями до бездіяльності й до розтрати накопиченого; така пристрасть — такий собі величезний крилатий трутень. Або, на твою думку, це щось інше?
— На мою думку, саме він.
— Навколо цієї пристрасті ходять колами інші прагнення, за котрими тягнеться шлейф пахучого диму й олії, вінків, вин, нестримних насолод, звичайних для такого роду спілкувань. Ці прагнення до краю роздувають і вигодовують жало хіті й наділяють ним трутня, і тоді цей захисник душі, охоплений шаленством, жалить. І якщо він захопить у юнакові якусь думку чи бажання, що тяжіють до порядності і не позбавлені ще сором’язливості, він убиває їх, виштовхує геть, поки той цілковито не позбудеться від розважливості й не сповниться шаленством, що захопило його.
— Ти змальовуєш появу справжнього тирана.
— А хіба не через це й таке інше Ерот323 споконвіку зветься тираном?
— Мабуть.
— Та й у п’яного в голові, друже мій, хіба відбувається не те саме, що й у тирана?
— Очевидно, так.
— Ну, а хто несповна розуму й шаленіє, той сподівається впоратися не те що з людьми, але навіть з богами.
— Справді.
— Людина, мій друже, стає цілковитим тираном тоді, коли вона п’яна, або надто закохана, або ж збожеволіла від розлиття чорної жовчі, — а все це через те, що або такою є її натура, або звички, або й те й інше.
— Цілком правильно.
— Мабуть, ось так і народжується така людина. Ну, а як же вона живе?
— Є жартівлива приказка: «Це й ти мені скажеш»324.
— Скажу. На мою думку, після цього підуть у них святкування, гулянки всією ватагою, бенкети, заведуться подружки, ну й так далі: адже тиран Ерот, який мешкає у їхній душі, правитиме усім, що в ній є.
— Це неминуче.
— З кожним днем і кожною ніччю розквітатиме багато найжахливіших прагнень, що висувають надмірні вимоги.
— Так, їх розквітає багато.
— Отже, прибутки, якщо якісь і були, скоро вичерпаються.
— Звичайно.
— А за цим підуть заклади майна й скорочення статків.
— І що ж?
— Коли все вичерпається, тоді рій роздутих побажань, що загніздилися в цих людях, почне дзижчати, і люди, наче вжалені різними побажаннями, а особливо Еротом (адже він веде за собою всі бажання, наче охоронців), жалитимуть, вилядаючи, у кого що є і що можна відібрати за допомогою обману або насильства.
— Так, звичайно.
— У них невимовна потреба грабувати, інакше доведеться терпіти неймовірні муки й страждання.
— Так, це неминуче.
— Все збільшуючись, прагнення такої людини до задоволень переважатимуть її попередні примхи і їх знедолюватимуть; точно так само вона сама починає претендувати на вищість перед своїми батьком і матір’ю, оскільки вона молодша за них і, змарнувавши свою частку, вона буде привласнювати й витрачати батьківські гроші.
— І що ж далі?
— Якщо батьки не допустять цього, хіба вона не спробує спершу обікрасти їх і обманути?
— Неодмінно.
— А якщо б це було для неї неможливим, хіба вона не пограбувала б їх із застосуванням насильства?
— Я думаю, так.
— А якщо старі вчинять опір і вступлять з нею в боротьбу, хіба вона пошкодує їх і застережеться від вчинків, властивих тиранам?
— Я не поручася за долю батьків такої людини.
— Але заради Зевса, Адіманте, невже через якусь нову свою подружку, без котрої можна було б і обійтися, вона битиме улюблену з дитинства матір? Або заради квітучого юнака, з котрим вона щойно потоваришувала, хоча й без цього можна було б обійтися, вона здійме руку на свого рідного батька, нехай престарілого й відцвілого, але найдавнішого з своїх друзів? Невже ця людина віддасть, на твою думку, своїх батьків у рабство до таких людей, завівши їх у свій дім?
— Відасть, присягаюся Зевсом.
— Велике ж щастя — народити сина з тиранічними схильностями!325
— Так, найбільше!
— А що ж з ним станеться, коли вичерпаються у нього батьківські й материнські гроші, а між іншим у ньому накопичився цілий рій примх? Чи не змусить це його спершу зазіхнути на стіни чужого дому або на плащ запізнілого нічного перехожого, а потім начисто пограбувати якийсь храм? У всіх цих вчинках попередні його уявлення про те, що прекрасне, а що гидке, засвоєні ним з дитячих років як правильні, скоряться перед владою нещодавно випущених на волю бажань, котрі супроводжують Ерота та ним очолювані. Раніше, поли людина скорялася перед звичаями, законами і своїм батьком, і внутрішньо відчувала себе демократом, ці бажання вивільнялися в неї лише у сновидіннях; зараз же, коли її тиранить Ерот, людина назавжди стає такою, якою зрідка бувала уві сні, — їй не втриматися ні від убивства, ні від ненажерливості, ні від злочину, яким би жахливим все це не здавалося: посеред усілякого безголів’я і беззаконня в ній тиранічно живе Ерот. Як одноосібний повелитель, він доведе охоплену ним людину, наче підвладну йому державу, до всілякої можливої зухвалості, щоб будь-якою ціною задовольнити і себе, і бешкетну ватагу, що його супроводжує і складається з усіх тих прагнень, що огорнули людину частково ззовні, від її поганого оточення, частково ж ізсередини, від прагнень такого ж типу, що були в ній, котрі вона тепер розпустила й дала їм волю. Хіба не таке життя цієї людини?
— Саме таке.
— Коли таких людей у державі небагато, а всі інші мислять здорово, ті їдуть геть на чужину, служать там охоронцями якогось тирана або найманцями, якщо десь іде війна. Коли ж такі прагнення проявляються у них за мирних умов, то й у себе на батьківщині вони чинять багато лиха, хоча й у дрібницях.
— Що ти маєш на увазі?
— Те, що вони чинять крадіжки, підкопуються під стіни, відрізають наманці, роздягають перехожих, блюзнірствують, продають людей у рабство. Трапляється, що вони роблять доноси, якщо володіють словом, а то й виступають з неправдивими свідченнями або беруть хабарі.
— Нема чого сказати, у дрібницях! Адже так ти висловився про лихо, що вони роблять, коли таких людей небагато?
— Так, у дрібницях, тому що порівняно з великим лихом це справді дрібниці: адже в розумінні шкоди і нещастя для держави все це позбавлене, як кажуть, того розмаху, яким вирізняється тиран. Коли в державі набереться багато таких людей і їхніх послідовників і вони відчують свою численність, то якраз із їхнього середовища й народжується тиран, чому сприяє нерозсудливість народу. Це буде той з них, хто сам в собі, тобто в своїй душі, носить найбільшого й запеклого тирана.
— Природно, адже така людина й буде найбільшим тираном.
— Якщо йому поступляться без опору; якщо ж держава не допустить цього, тоді, як у нещодавно згаданому прикладі, у нього здійметься рука на рідних батька й матір, точно так само він вчинить і зі своєю батьківщиною, як тільки буде спроможний: він покарає її у тому, що введе до неї своїх нових сподвижників; у рабстві в них буде утримуватися й виховуватися колись люба йому «батьківщина-мати»326, як кажуть критяни, тобто його вітчизна. Ось остаточна мета прагнень такої людини.
— Вона полягає саме у цьому.
— Такого типу люди такі й у приватному житті, ще до того, як прийдуть до влади. З ким би вони не вступали в спілкування, вони вимагають лестощів і цілковитої готовності до послуг, а коли самі чогось потребують, тоді так і линуть до людини, безсоромно роблячи вигляд, ніби з нею близькі, але ледве доможуться свого, як вони знову чужі.
— Це дуже правильно помічено.
— Отже, за все своє життя вони жодного разу ні з ким не бували друзями; вони завжди або панують, або перебувають у рабстві: тиранічна натура ніколи не знала ні свободи, ні справжньої дружби.
— Звичайно.
— Хіба не правильно було б назвати таких людей тими, що не заслуговують на довіру?
— Як же інакше!
— Та й вищою мірою несправедливими, якщо в нашій бесіді ми правильно зробили раніше висновок стосовно того, у чому полягає справедливість.
— Звичайно, ми зробили його правильно.
— Отже, про вкрай погану людину давай ми в загальних рисах скажемо так: це людина, котра й насправді така, як у тих сновидіннях, що ми розглядали.
— Абсолютно правильно.
— А таким стає той, хто за своїми природними тиранічними схильностями досягає одноосібної влади, і, чим довше він володіє такою владою, тим більше він стає таким.
— Це вже обов’язково, — сказав Главкон, який долучився до бесіди.

[Тиранічна душа нещасна]

— Так от, хіба не виявиться найнещаснішою людиною той, хто є закінченим негідником? І чим далі й більше була б у його руках влада, тим більше й на триваліший строк він був би таким насправді, хоча більшість уявляє це собі по різному.
— Ні, це справді є саме так.
— А також і стосовно подібності: людина тиранічна відповідна державі керованій тиранічно, а демократ — державі демократичній. І в інших випадках те ж саме?
— Як же інакше?
— І як держава ставиться до держави в сенсі доброчесності й благополуччя, так і людина ставиться до людини?
— Не інакше.
— А як, в розумінні доброчесності, ставиться держава з тиранічним устроєм до держави, що керована царем, котру ми розглядали дотепер?
— Вони зовсім протилежні одна одній: одна з них — найблагородніша, друга — найогидніша.
— Я не буду запитувати, яку з них ти вважаєш якою, — це зрозуміло й так. Але в сенсі процвітання або, навпаки, бідності, ти так само вирішуєш, або по-іншому? Нас не повинен вражати вигляд тирана, окремо взятого чи оточеного нечисленною свитою, нам треба розглянути всю державу в цілому, увійти до неї, скрізь зазирнути і, придивившись, вже тоді висловлювати про неї свою думку.
— Твоя вимога правильна. Однак кожному зрозуміло, що немає жалюгіднішої держави, ніж керована тиранічно, й більш благополучної, ніж та, в котрій правлять царі.
— А якщо застосовно й до окремих людей я вимагав би того ж самого, хіба моя вимога не була б правильною? Я вважаю, що про них може говорити лише той, хто здатен розглядати людину, подумки увійшовши в її характер, а не дивитися, мов дитина, лише на зовнішність і дивуватися від усього того, що у тиранів вигадується для представництва, щоб справити враження на сторонніх: треба на цьому розумітися. Мені гадається, усім нам слід було б прислухатися до відгуків того, хто справді мав можливість скласти власну думку, тобто, хто мешкав би в одному домі з тираном, спостерігав би за його домашніми справами і його відношенням до членів родини: тоді тиран постав би перед нами у найбільш оголеному вигляді, без цього його пишного одягу, наче для постановки трагедії. Те ж саме і коли ситуація в державі набуває небезпечних рис: хто бачив все це, нехай би повідомив нам, як ідуть справи у тирана в розумінні благополуччя або нещастя порівняно з іншими людьми.
— І ця твоя вимога була б надзвичайно правильною.
— Хочеш, ми припустимо, що належимо до тих, хто може так міркувати, або що ми вже зустрілися з такого типу людьми? Тоді в нас було б кому відповідати на наші запитання.
— Звичайно, хочу.
— Ну то візьмися за розгляд цього питання ось яким чином: пригадай, у чому подібність між державою й окремою людиною, — по черзі бери ту чи іншу рису і вказуй, який при тому стан того й другого.
— А як саме це робити?
— Перш за все, якщо почати з держави: вільною або рабською ти назвеш державу з тиранічним устроєм?
— Якнайбільш рабською.
— Однак, ти ж бачиш, що там є пани і вільні люди.
— Так, бачу, але їх зовсім мало, а вся держава в цілому, та й найпорядніше в ньому перебуває у ганебному й убогому рабстві.
— Якщо окрема327 людина подібна до такої ж держави, то й у ній повинен бути такий самий порядок: душа її сповнена рабством і ницістю, ті ж її частини, що були найпоряднішими, знаходяться в підпорядкуванні, а панує лише мала її частина, наймерзенніша й шалена.
— Це неминуче.
— То що ж, назвеш ти таку душу рабською або вільною?
— Я назву її рабською.
— Але ж рабська й керована тираном держава менш за все робить те, що забажає.
— Звичайно.
— Отже, й тиранічно керована душа менш за все чинитиме, що забажає, якщо говорити про душу в цілому. Завжди збурювана й гвалтована лютим гедзем, вона буде сповнена сум’яття і розкаяння.
— Поза сумнівом.
— Багатою чи бідною буває за необхідністю тиранічно керована держава?
— Бідною.
— Отже, й тиранічно керованій душі доводиться неминуче бути завжди бідною й незадоволеною.
— Це так.
— То що ж? Хіба така держава і така людина не сповнені неминуче остраху?
— І навіть дуже.
— Де ще, у якій державі, на твою думку, більше лиха, стогонів, плачу, страждиань?
— Ніде.
— А чи вважаєш ти, що всього цього більше має хтось інший, аніж людина тиранічна, шалена через свої прагнення й пристрасті?
— Звичайно, вона має цих переживань більше, ніж будь-хто.
— Дивлячись на все це й тому подібне, я думаю, ти вирішив, що така держава — найжалюгідніша з-поміж держав?
— А хіба це не так?
— Дуже навіть так. Але що ти скажеш про людину з тиранічними схильностями, якщо помітиш у ній те ж саме?
— Вона нещасливіша за всіх інших.
— Оце ти вже кажеш неправильно.
— Як так?
— Я думаю, що зовсім вона не найнещасніша.
— А хто ж?
— Нещаснішою за неї видасться тобі, мабуть, ось яка людина…
— Яка?
— Та ота, якій з її тиранічними схильностями не вдасться прожити весь свій вік приватною особою, якщо вже її наздогнала така біда, що якийсь збіг обставин дозволить їй стати тираном.
— З того, про що в нас дотепер ішла мова, я роблю висновок, що ти маєш рацію.
— Так, вле в таких питаннях не можна задовольнятися загальними міркуваннями, а треба у такий же спосіб, як раніше, ретельно все дослідити. Адже тут дослідження стосується найголовнішого — гарного й поганого життя.
— Цілком правильно.
— Подивися ж, чи добре я кажу. У розгляді цього питання слід, на мою думку, виходити з наступного…
— З чого саме?
— Та з того, у якій ситуації перебуває будь-хто з багатих громадян, власник багатьох рабів. Ці люди дуже схожі на тиранів у тому, що їм підвладно багато людей: тут різниця лише в тому, що тиранові підвладно більше народу.
— Так, у цьому вся різниця.
— Як тобі відомо, такі люди живуть спокійно й не бояться своєї челяді.
— Чого ж їм боятися?
— Та немає чого. Але чи ти розумієш, у чому тут причина?
— Та у тому, що будь-кому з приватних осіб приходить на допомогу держава.
— Так отож. Ну, а якщо хтось із богів візьме таку людину, котра має п’ятдесят або й більше рабів, і перенесе її в пустелю разом з жінкою, дітьми, челяддю і з усім майном — туди, де не буде вільнонароджених людей, щоб надати їй допомогу, — скільки б у неї, на твою думку, виникло різних побоювань і страхів за себе, за дітей і за дружину, як би їх усіх не згубила челядь?
— На мою думку, вона боялася б постійно.
— Хіба не стала б вона запобігати перед кимось із своїх рабів, не давала б різних обіцянок, не почала б відпускати їх на волю без будь-якої потреби? Вона сама виявилася б підлесником у своєї прислуги.
— Це для неї неминуче, інакше вона загине.
— Ну, а якщо навколо неї бог поселить багатьох сусідів, але таких, що вони не зносять претензій людини на панування і, якщо вже їм трапилася така людина, карають її якнайсуворіше?
— Тоді вона й зовсім потрапить у халепу, якщо навколо неї чатують самі вороги.
— А хіба не в такій в’язниці знаходиться той тиран, чию натуру ми розглянули? Адже він сповнений багатьох різних пристрастей й страхів; зі своєю жадібною душею лише він один у всій державі не сміє виїхати бодай кудись, ні піти й поглянути на те, до чого охочі всі вільнонароджені люди; здебільшого він, наче жінка, живе відлюдником у своєму домі й заздрить решті громадян, коли хтось їде в чужі землі й може побачити щось гарне.

[Реалізація тиранічних схильностей — ще гірше зло для людини, ніж їхнє пригнічення]

— Це буває саме так.
— На додачу до всіх цих лих ше гірше доведеться тому, хто внутрішньо погано влаштований, тобто людині з тиранічними схильностями (ти нещодавно визнав її найнещаснішою), якщо вона не проведе все своє життя як приватна особа, а буде змушена через якийсь випадок справді стати тираном і, не вміючи вгамувати саму себе, спробує правити іншими. Це схоже на те, якби людина мала слабке здоров’я й не могла впоратися зі своїми хворобами, проводила все своє життя не на самоті, а, навпаки, була б змушена боротися й змагатися з дужими й міцними людьми.
— Між ними цілковита подібність, Сократе, ти маєш рацію.
— То чи не правда, любий мій Главконе, такий стан — це, безумовно, нещастя, й життя того, хто став тираном, ще важче за життя, котре ти визнав найважчим для людини?
— Так, це очевидно.
— Отже, хоча дехто зі мною й не погодиться, але, правду кажучи, хто справді тиран, той справді раб найбільшої догідливості й рабства, змушений підлещуватися до найгірших людей. Йому не задовольнити своїх прагнень, дуже багато чого йому вкрай не вистачає, він виявляється справжнім бідняком, якщо хтось зуміє охопити поглядом його душу. Все своє життя він сповнений страху, він здригається й мучиться, оскільки він подібний до устрою тієї держави, котрою він керує. А подібність між ними існує, чи не так?
— До того ж велика.
— Крім того, ми відзначимо у цій людині ті риси, про котрі ми вже говорили дотепер: влада неминуче робить його заздрісним, віроломним, несправедливим, нетовариським і нечестивим; він підтримує й живить усіляке зло; все це поступово зростає у ньому ще дужче; він буде надзвичайно нещасним і такими ж зробить своїх близьких.
— Жоден з людей зі здоровим глуздом не буде цього заперечувати.

[Градація п’ятьох різновидів душі за ступенем щастя]

— То підійди ж! У такому випадку в нас нібито вже є суддя з усіх цих питань. Отже, винось рішення: хто, на твою думку, посяде перше місце за щастям, хто друге, і так далі з п’ятьох представників — царського устрою, тимократії, олігархії, демократії й тиранії?
— Рішення зробити неважко: в розумінні доброчесності й ницості, щастя і його протилежності я ставлю їх у тому ж порядку, в якому вони виступали перед нами наподобі театральних хорів328.
— То давай винаймемо речника! Або я сам проголошу, що син Арістона виніс рішення вважати найщасливішою найдоброчеснішу й справедливу людину, а такою буде людина найвеличніша, та, що володарює над собою; найнещаснішою він вважає найлихішого й несправедливого, а таким буде той, хто й сам для себе найгірший тиран, та ще й до краю тиранить свою державу.
— Нехай у тебе так і буде проголошено!
— А чи не додати мені ше, що все це незалежно від того, чи залишаться ці їхні властивості таємницею для всіх людей і богів?
— Додай і це.
— Нехай буде так! Нехай це буде нашим першим доказом. Другим має бути ось який, якщо лише він переконливий…
— Що ж це за доказ?

[Відповідність трьох начал людської душі трьом станам держави і трьом різновидам задоволень]

— Оскільки держава поділяється на три стани, то й у душі кожної окремої людини можна побачити три начала329. Тут, мені здається, можливий ще один доказ.
— Який саме?
— Такий: оскільки в душі є три начала, то їм, на мою думку, відповідають три різновиди задоволень, кожному началу своє. Точно так само поділяються прагнення і влада над ними.
— Що ти маєш на увазі?
— Ми казали, що одне начало — це те, через яке людина пізнає, друге — через яке вона розпалюється, третьому ж, через його багатоманітність, ми не змогли підшукати якогось одного, властивого лише йому, визначення і тому назвали його за тією ознакою, котра у ньому виражена найчіткіше: ми найменували його тим, що прагне — через надзвичайну силу прагнень до їжі, пиття, утіх кохання і всього того, що з цим пов’язано. До цього ж належить і сріблолюбство, тому що для задоволення таких бажань дуже потрібні гроші.
— Так, ми правильно це назвали.
— Якщо б ми навіть про насолоду і любов цього начала сказали, що вони спрямовані на вигоду, ми дужче за все змалювали б таким чином одну з його головних особливостей, тож нам кожного разу було б зрозуміло, про яку частину душі йде мова; і, якби ми назвали це начало сріблолюбним і користолюбним, хіба не було б првильним таке найменування?
— Мені здається, що так.
— Далі. Чи не скажемо ми, що завзятий дух завжди і всуціль прагне до того, щоб взяти гору над ким-небудь, перемогти й уславитися?
— Безумовно.
— То що, як ми назвемо його честолюбним і схильним до супеництва, це буде доречно?
— Вищою мірою.
— Ну, а те начало, через котре ми пізнаємо? Будь-кому зрозуміло, що воно завжди й цілком спрямоване на пізнання істини, тобто того, у чому вона полягає, а про гроші й поголос турбується менш за все.
— Навіть зовсім не турбується.
— Якщо ми назвемо його пізнавальним і філософським, то чи позначимо його так належним чином?
— Звичайно.
— Але в одних людей в душі керує одне начало, а у других — інше; це вже як доведеться.
— Авжеж, це так.
— Тому давай перш за все скажемо, що є три типи людей: філософи, честолюбці, сріблолюбці.
— Звичайно.
— І що є три різновиди задоволень, що відповідають кожному з цих типів людей.
— Поза сумнівом.
— А знаєш, якщо в тебе виникне бажання запитати по черзі цих трьох людей, яке життя найприємніше, кожен з них особливо хвалитиме своє. Ділок скаже, що порівняно з наживою задоволення від пошани або знань нічого не варті, хіба що з цього можна отримати зиск.
— Правильно.
— А честолюбець? Хіба він не вважає, що задоволення, котрі дають гроші, — це щось вульгарне, а з іншого боку, задоволення від знань, оскільки наука не дає пошани, — це просто дим?
— Так, він так вважає.
— То чим же, думаємо ми, вважає філософ усі інші задоволення порівняно з пізнанням істини — у чому вона полягає — і постійним розширенням своїх знань у цій сфері? Хіба він не вважає все інше дуже далеким від задоволення? Та й інших задоволень він анітрохи не потребує, хіба що їх не можна уникнути: тому то він і називає їх необхідними.
— Це слід добре знати.
— А коли під сумнів потрапляють задоволення і навіть сам спосіб життя кожного з трьох типів людей — не з погляду того, чиє існування прекрасніше чи ганебніше, краще чи гірше, а просто суперечка йде про те, що приємніше і в чому менше страждань, — як нам дізнатися, хто з них має рацію більше за все?
— Мені важко відповісти.
— А ти поглянь ось як: на чому має грунтуватися судження, щоб воно було правильним? Хіба не на досвіді, на розумі й на доказі? Чи є краще мірило, ніж це?
— Звичайно, ні.
— То поглянь: хто з цих трьох людей досвідченіший у тих задоволеннях, про які ми говорили? Чи більше досвіду в задоволенні від пізнання у користолюбця, коли людина осягає саму істину, яка вона, або ж філософ досвідченіший у задоволенні від зиску?
— Флософ набагато перевершує користолюбця; адже йому неминуче довелося спробувати і того й іншого з самого дитинства, у той час як користолюбцеві, навіть якщо він за своїми природними схильностями здатен осягати сутність, немає необхідності куштувати це задоволення й переконуватися на досвіді, яке воно солодке; більше того, хай би він і прагнув до цього, йому це нелегко.
— Отже, філософ набагато переважає користолюбця досвідченістю у тому й іншому задоволенні.
— Звичайно, набагато.
— А як стосовно честолюбця? Чи недосвідченіший філософ у задоволенні, що його отримують від пошани, ніж той — у задоволенні від розуміння?
— Але ж пошаною користується кожен, якщо досягнув своєї мети. Багато хто шанує багату людину, мужню або мудру, тож у задоволенні від пошани всі мають досвід і знають, що це таке. А яке задоволення приносить споглядання буття, цього нікому, крім філософа, не дізнатися.
— Отже, з тих трьох його судження завдяки його досвідченості будуть найкращими.
— Поза сумнівами.
— І лише він один матиме досвід у поєднанні з розумом.
— Звичайно.
— Але й те знаряддя, через посередництво котрого можна робити висновки, належить не користолюбцеві і не честолюбцеві, а філософові.
— Яке знаряддя?
— Ми сказали, що робити висновки треба за допомогою доказів, чи не так?
— Так.
— Докази — це і є переважно знаряддя філософа.
— Безумовно.
— Якщо те, про що треба зробити висновок, розглядати на підставі багатства або зиску, тоді похвала або засудження з боку користолюбця неодмінно були б найвірнішими судженнями.
— Напевне.
— А якщо робити висновок на підставі пошани, перемоги, мужності, тоді вірними були б судження честолюбця, схильного до суперництва, чи не так?
— Це зрозуміло.
— А якщо робити висновок за допомогою досвіду й доказів?
— Те, що схвалює людина, котра любить мудрість і докази, неодмінно має бути найправильнішим.
— Отже, оскільки є три різновиди задоволень, значить, те з них, що відповідає пізнавальній частині душі, буде найповнішим, і, у кого з нас ця частина превалює, у того й життя буде найприємніше.
— Як же йому не бути? Недарма так оцінює своє життя людина розумна — головний суддя у цій справі.
— А якому життю і яким задоволенням надасть наш суддя друге місце?
— Зрозуміло, що задоволенням людини войовничої й честолюбної — вони ближче до перших, ніж задоволення того, хто отримує.
— Мабуть, на останньому місці знаходяться задоволення користолюбця.
— Звичайно.
— Отже, ось відбулися підряд нібито два змагання й двічі стала переможцем людина справедлива, а несправедлива програла. Тепер почнеться третє змагання330, олімпійське, на честь Олімпійського Зевса: зауваж, що у всіх, крім людини розумної, задоволення не цілком істинні, скоріше вони нагадують тіньовий малюнок; так, пригадується, я чув від когось із знавців, — адже це означало б уже цілковиту поразку.
— Ще б пак! Але що ти маєш на увазі?

[Задоволення й страждання. Відмінність істинного задоволення від простого припинення страждань]

— Я це знайду, якщо ти допоможеш мені своїми відповідями.
— Став же питання.
— Скажи-но, чи не говорили ми, що страждання протилежне до задоволення?
— Звичайно.
— А чи буває щось ані радісним, ані сумним?
— Буває.
— Посередині між цими двома станами буде якийсь спокій душі стосовно того й іншого? Чи ти це називаєш інакше?
— Ні, саме так.
— Чи ти пам’ятаєш слова хворих — що вони кажуть, коли хворіють?
— А саме?
— Вони кажуть: немає нічого приємнішого, ніж бути здоровим. Але ще до хвороби вони не помічали, як це приємно.
— Так, пригадую.
— І якщо людина страждає від якогось болю, ти чув, як кажуть, що найприємніше, коли біль вщухає?
— Чув.
— І у багатьох таких самих випадках ти помічаєш, я думаю, що люди, коли в них горе, мріють не про радощі, як про вище задоволення, а про те, щоб не було горя й настав нарешті спокій.
— Спокій стає тоді, мабуть, бажаним і приємним.
— А коли людина втрачає якусь радість, спокій після задоволення буде сумним.
— Мабуть.
— Отже, те, що, як ми щойно сказали, посідає середину між двома крайнощами, тобто спокій, буває і тим і іншим, і стражданням і задоволенням.
— Мабуть так.
— А хіба можливо, не будучи ні тим ні іншим, виявитися і тим і іншим?
— На мою думку, ні.
— І задоволення, що виникає в душі, і страждання — вони обидва є якимсь рухом. Або ні?
— Авжеж, це так.
— А те, що не є ні задоволенням, ні стражданням, хіба не виявилося щойно посередині між ними? Це — спокій.
— Так, він виявився посередині.
— То чи може це бути правильним — вважати задоволення відсутністю страждання, а страждання — відсутністю задоволення?
— У жодному разі.
— Отже, цього насправді не буває, воно лише уявляється таким: спокій лише тоді буде задоволенням, якщо його співставити зі стражданням і навпаки, він буде стражданням порівняно з задоволенням. Але і істинним задоволенням ця гра уяви не має нічого спільного: у ній немає зовсім ніякого сенсу, це лише облуда.
— Наше розмірковування це підтверджує.
— Розглянь же ті задоволення, котрим не передує страждання, бо ти, мабуть, вважаєш, ніби нині самою природою влаштовано так, що задоволення — це припинення страждання, а страждання — припинення задоволення.
— Де ж існують такі задоволення й у чому вони полягають?
— Їх багато, причому різних, але особливо, якщо хочеш це зрозуміти, візьми задоволення, пов’язані з нюхом331: ми випробуємо їх раптово, без будь-якого попереднього страждання, а коли ці задоволення припиняються, вони не залишають після себе жодних мук.
— Щира правда.
— Отже, ми не повіримо у те, нібито припинення страждання — це задоволення, а припинення задоволення — страждання.
— Не повіримо.
— Проте так звані задоволення, котрих зазнає душа за допомогою тіла, — а таких мало не більшість, і вони мало що не найсильніші, — якраз і належать до цього різновиду, інакше кажучи, вони виникають як припинення страждань.
— Це правда.
— Чи не так само йдуть справи і з передчуттям майбутніх задоволень і страждань, інакше кажучи, коли ми заздалегідь відчуваємо радість або страждаємо?
— Так, саме так.
— Знаєш, що це таке і на що це дуже схоже?
— На що?
— Чи вважаєш ти, що в природі справді є верх, низ і середина?
— Вважаю, звичайно.
— Так от, якщо когось переносять знизу до середини, чи не вважає він, на твою думку, що здіймається вгору, а не кудись іще? А зупинившись посередині й озираючись, звідки він сюди потрапив, чи не вважає він, що перебуває нагорі, а не десь іще, — адже він не бачив поки справжнього верху?
— Присягаюся Зевсом, на мою думку, така людина не може думати по-іншому.
— Але якби вона полетіла назад, то вважала б, що летить донизу, і правильно б вважала.
— Звичайно.
— З нею б відбувалося все це тому, що у неї немає досвіду в тому, що таке насправді верх, середина й низ.
— Це зрозуміло.

[Без знання істини неможливо відрізнити справжнє задоволення від уявного]

— Чи здивуєшся ти, якщо люди, котрі не знають істини стосовно багатьох інших речей, не матимуть чітких уявлень про це? Стосовно задоволення, страждання і проміжного стану люди налаштовані так, що, коли їх відносить в бік страждання, вони оцінюють правильно і по справжньому страждають, але, коли вони переходять від страждання до проміжного стану, вони дуже схильні вважати, нібито це сприяє задоволенню і радості. Можна подумати, що вони дивляться на сіре, порівнюють його з чорним і разом з тим не знають білого, — так помиляються вони, коли порівнюють страждання з його відсутністю, коли не мають досвіду в задоволенні.
— Присягаюся Зевсом, мене б це не здивувало, швидше вже, якби справи йшли по іншому.
— Поміркуй ось над чим: голод, спрага і тому подібне — хіба це не відчуття стану порожнечі у нашому тілі?
— То й що ж?
— А незнання й нерозуміння — хіба це не стан порожнечі в нашій душі?
— І навіть дуже.
— Таку порожнечу людина заповнила б, якби поїла або порозумнішала.
— Звичайно.
— А що було б більш істинним: заповнення більш справжнім або менш справжнім буттям?
— Певно, що більш справжнім.
— А які типи332 ти вважаєш більш причетними до чистого буття? Чи будуть це такі речі, як, наприклад, хліб, напої, приправи, всіляка їжа, або ж це буде якийсь різновид істинної уяви, знання, розуму, взагалі всілякої досконалості? Роби висновки про це отак: те, що причетне до завжди тотожного, істинного й безсмертного, саме тотожне й виникає в тотожному, чи не вважаєш ти більш справжнім, ніж те, що причетне до завжди мінливого й смертного, саме таке і в такому ж виникає?
— Завжди тотожне набагато більш справжнє.
— А сутність нетотожного хіба більш причетна до буття, ніж до пізнання?
— Зовсім ні.
— То що ж? А до істини вона більш причетна?
— Також ні.
— Якщо вона менш причетна до істини, то чи не менше й до буття?
— Неодмінно.
— Отже всілякого типу турбота про тіло менш причетна до істини й буття, ніж турбота про душу?
— Набагато менше.
— Чи не вважаєш ти, що те ж саме стосується й самого тіла порівняно з душею?
— На мою думку, так.
— Отже, те, що заповнюється більш справжнім і саме більш справжнє, насправді заповнюється більше, ніж те, що заповнюється менш справжнім і саме менш справжнє?
— Як же інакше?
— Якщо буває приємно, коли тебе виповнює щось відповідне за своєю природою, то й справжнє наповнення чимось більш справжнім змушувало б більш по-справжньому радіти від істинного задоволення, між тим як додавання менш справжнього виповнювало б менш істинно й чіпко, й приносило б менш достовірне й істинне задоволення.
— Це абсолютно неминуче.
— Отже, хто не має досвіду в розважливості й доброчинності, хто постійно гає час на бенкетах та інших подібних розвагах, того, природно, відносить донизу, а потім знову до середини, і ось так вони блукають все життя. Вони не можуть вийти за ці межі: адже вони ніколи не бачили справді величного й не підносилися до нього, не виповнювалися справжнім по-справжньому, не куштували надійного й чистого задоволення; немов худоба вони завжди дивляться донизу, схиливши голову до землі… й до столів: вони пасуться, обжираються й паруються, і через жадібність до всього цього хвицяють один одного, б’ючись залізними рогами, забивають один одного насмерть копитами — все через ненажерливість, оскільки вони не заповнюють нічим справжнім ні своє справжнє начало, ні своє черево333.
— Чудово, — сказав Главкон, — наче провидець, зображаєш ти, Сократе, життя більшості.
— І хіба не неминуче домішуються до задоволень страждання? Хоча це лише примарні образи справжнього задоволення, котрі у порівнянні з ним виявляються блідішими за своїми кольорами, проте вони справляють сильне враження, доводять людей до шаленства, навіюють божевільним пристрасну в них закоханість і слугують предметом чвар: так, за твердженням Стесіхора, билися під Троєю мужі лише за примару Єлени, не знаючи правди334.
— Так, це неодмінно мало було б бути чимось подібним.
— То що ж? Хіба не викликається щось таке і завзятим началом нашої душі? Людина чинить те ж саме або від заздрощів — через честолюбство, або використовує насильство через суперництво, або гнівається через свій важкий характер, коли безглуздо й нерозумно прагне лише одного: насититися почестями, перемогою, люттю.
— І в цьому випадку все це неминуче.
— То що ж? Чи відважимося ми сказати, що навіть там, де панують прагнення, спрямовані на користолюбство й суперництво, якщо вони супроводжують пізнання й розум і разом з тим женуться за задоволеннями, що їх перевіряє розумне начало, вони все ж вирішаться через найбільш справжні задоволення, оскільки справжні задоволення доступні людям, котрі прагнуть до істини? Це були б відповідні задоволення, бо те, що для когось є найкращим, те йому найбільше й відповідає.
— Так, відповідає найбільше.

[Найбільш справжні задоволення — у душі, котра прямує за філософським началом]

— Таким чином, якщо вся душа в цілому прямує за своїм філософським началом і її не роздирають суперечності, то для кожної її частини є можливим не лише робити все інше по справедливості, але й знаходити у цьому свої особливі задоволення, найкращі та в міру сил найбільш істинні.
— Цілком правильно.
— А коли візьме гору якесь інше начало, то для нього буде неможливим відшукати для нього властиве йому задоволення, та й інші частини будуть змушені прагнути до чужого для них і не істинного.
— Це так.
— І чим далі відійти від філософії й розуму, тим більше це відбуватиметься.
— Так, набагато більше.

[Два полюси: тиранічні й царствені прагнення й задоволення]

— А якнайдалі відходить від розуму те, що відхиляється від закону й порядку.
— Це зрозуміло.
— Вже було з’ясовано, що якнайдалі знаходяться від розуму любовні й тиранічні прагнення.
— Так, якнайдалі.
— Я ближче за все до нього прагення царствені й впорядковані.
— Так.
— Якнайдалі, я думаю, відійде від істинного й власного свого задоволення тиран, а ближче за все до нього буде цар.
— Неминуче.
— Отже, тиран гаятиме життя, цілковито позбавлене задоволень, а у царя їх буде багато.
— Так, і це зовсім неминуче.
— А тобі відомо, наскільки менше задоволень у житті тирана, ніж у царя?
— Скажи мені, будь-ласка, ти.
— Існують, як бачимо, три різновиди задоволень: один з них — істинний, два — оманливі. Тиран, котрий уникає закону і розуму, перейшов до заокраїнних сфер оманливих задоволень. Там він і живе, і охоронцями в нього служать якісь рабські задоволення. У скільки разів зменшилися його задоволення, не так просто сказати, хіба що ось як…
— Як?
— Після олігархічної людини тиран знаходиться на третьому місці, а посередині між ними буде знаходитися демократ.
— Так.
— І порівняно з істинним задоволенням у тирана, якщо рахувати від олігарха, вийде вже третя примарна його подоба, якщо правильно все, що ми сказали дотепер.
— Авжеж, це так.
— Поза тим, людина олігархічна й сама стоїть на третьому місці від людини царственої, якщо ми будемо вважати її тотожною людині аристократичній.
— Так, на третьому.
— Отже, тричі по три — ось наскільки менше, ніж істинне, задоволення тирана.
— Мабуть.
— Отже, ця примарна подоба була б площиною335, яка виражала розмір задоволення тирана.
— Правильно.
— А якщо візьмемо другий і третій ступінь, стане зрозуміло, якою буде відстань, що відділяє тирана336.
— Принаймні зрозуміло для того, хто вміє рахувати.
— Якщо ж хтось у зворотньому порядку почне визначати, наскільки цар віддалений від тирана в плані істинності задоволення, то, якщо він доведе розрахунок до завершення, то зрозуміє, що цар живе у сімсот двадцять дев’ять разів приємніше, а тиран у стільки ж разів важче.
— Ти зробив винятковий розрахунок! Ось яка велика різниця між цими двома людьми, тобто між людиною спраедливою й несправедливою, стосовно задоволення і страждання.
— Однак ця цифра правильна і, надодачу, вона годиться до337 життя, оскільки з ним перебувають в узгодженні дні, місяці й роки338.
— Так, все узгоджено.
— Якщо навіть в сенсі задоволення гарна і справедлива людина перебуває настільки вище за людину підлу й несправедливу, то наскільки ж вище перебуватиме вона за благополуччям свого життя, за красою і доброчесністю!
— Присягаюся Зевсом, нескінченно вище.

[Недостатність показної справедливості]

— Добре. А тепер, якщо вже ми заговорили про це, давай повернемося до того, що було сказано дотепер і що привело нас до цього питання. Тоді йшлося, що людині, цілком несправедливій, вигідно бути несправедливою за умови, що її вважають справедливою. Чи не так було сказано?
— Саме так.
— То давай обговоримо це твердження, якщо ми вже прийшли до згоди стосовно значення справедливої й несправедливої діяльності.
— Як же ми це будемо обговорювати?
— Ми створимо певну словесну подобу душі, щоби той, хто тоді це стверджував, побачив, що він, власне, каже339.
— Якою ж буде ця подоба?
— Щось на зразок давніх чудовиськ — Химери, Сцілли, Кербера, — якими вони народилися згідно з переказами. Та й про багатьох інших істот кажуть, що в них поєдналося кілька різних образів340.
— Так, кажуть.
— Так от, створи образ звіра, багатоликого й багатоголового. Ці личини — домашніх і диких звірів — містяться у нього навколо, він може їх змінювати й утворювати все це з самого себе.
— Тут знадобився б майстерний скульптор! Втім, оскільки набагато легше ліпити зі слів, ніж з воску або інших подібних речей, припустимо, що такий образ вже створений.
— І ще створи образ лева341 і образ людини, причому лев’ячий буде набагато більшим, а людський поступатиметься йому за розмірами.
— Це легше: вони вже готові.
— Хоча тут і три образи, але ти поєднай їх так, щоб вони міцно зрослися один з одним.
— Готово, вони скріплені.
— Тепер надай їм ззовні, навколо, єдиної личини — личини людини, так щоб усе це мало вигляд однієї живої істоти, інакше кажучи, як людина, принаймні для того, хто не в змозі роздивитися, що знаходиться там, всередині, й бачить лише зовнішню оболонку.
— Це теж зроблено.
— Як відповідь тому, хто стверджує, нібито такій людині корисно чинити несправедливість, а діяти справедливо невигідно, ми скажемо, що тим самим, власне кажучи, стверджується, нібито корисно відгодовувати багатоликого звіра, робити дужим і його, і лева, і все, що стосується лева, а людину морити голодом, ослаблювати, щоб ті могли тягнути її куди заманеться, і вона була не в змозі приручити їх до взаємної дружби, а змушена була б дозволити їм гризтися між собою, битися й пожирати одна одну.
— Саме такий сенс полягав би в утвердженні того, хто виправдовує несправедливість.
— Своєю чергою той, хто визнає корисність справедливості, і тим самим стверджує, що треба робити й казати все те, за допомогою чого внутрішня людина спроможеться впоратися з тією342 людиною і як господар візьме на себе піклування про цю багатоголову тварюку, вирощуватиме й облагороджуватиме те, що в ній є лагідного, і перешкоджатиме розвитку її диких властивостей. Він укладе союз із левом і спільно з ним турбуватиметься про всі частини, змушуючи їх бути дружніми між собою і з ним самим. Ось як би він їх вирощував.
— Звичайно, саме це стверджує той, хто вихваляє справедливість.
— Як не покрути, виходить, що каже правду той, хто вихваляє справедливість, а хто вихваляє несправедливість, той обманює. Чи це розглядати з погляду задоволення, доброго поголосу або користі, завжди матиме рацію той, хто схвалює справедливість, а той, хто її сварить, зовсім нічого не розуміє — йому аби сваритися.
— На мою думку, ця людина геть ні на чому не розуміється.
— Ми будемо лагідно її переконувати — адже не з власної волі вона помиляється — і поставимо їй таке запитання: «Диваче, хіба не таким чином з’явилися загальноприйняті погляди на прекрасне і ганебне? Коли звіроподібний бік своєї натури підпорядковують людському — точніше, мабуть, божественному, — це прекрасно, коли ж лагідність потрапляє в рабство до дикості, це ганебно і потворно». Він погодиться, як ти гадаєш?
— Так, якщо скористається моєю порадою.
— Якщо виходити з цього міркування, чи дасть комусь користь володіння золотом, отриманим через несправедливість? Адже при цьому відбувається приблизно ось що: золото він візьме, проте водночас із цим в рабство до найгіршої його частини потрапить найкраща. Якщо за золото людина віддасть сина або доньку в рабство, та ще й до людей злих і диких, на цьому вона нічого не заробить, навіть якщо отримає за це дуже багато. Якщо вона безжально кидає в рабство найбожественніщу свою частину й підпорядковує її найбезбожнішій і гидотній, хіба це не жалюгідна людина й хіба отриманий нею шмат не веде її до ще жахливішої загибелі, ніж Еріфілу343, що здобула собі намисто ціною душі свого чоловіка?
— Звичайно, він ще набагато нещасніший, скажу я тобі замість твого співбесідника, — промовив Главкон.
— А як на твою думку, чи не через те здавна засуджували нестриманість, що вона понад усякої міри дає волю у нестриманій людині тій страшній, величезній і багатоликій тварюці?
— Звичайно, через це.
— А самовдоволеність і буркотливість засуджуються не тоді, коли посилюється й понад міру напружується та сторона людини, котра має подібність із левом чи зі змією?
— Поза сумнівом.
— Зманіженість і лінощі засуджуються через розслабленість і розпущеність, через те, що вони сіють в людині боягузливість.
— Безумовно.
— Ница догідливість викликається якраз тим, що завзяте начало душі людина підпорядковує тому невпинному, мов натовп, звірові, котрий через жадібність до грошей і ненажерливість змолоду привчається підганяти це своє начало, перетворюючись з лева на мавпу.
— Звичайно, це саме так.
— Чому, як ти гадаєш, людині дорікають через ручну працю й ремісництво? Чи вкажемо ми якусь іншу причину, чи тут справа у тому, що, коли в людини заслабла її краща частина, так, що їй не до снаги впоратися з усіми цими тварюками, котрі знаходяться у неї всередині, вона спроможна лише догоджати їм? Як їх задовольнити — це єдине, що вона добре вміє.
— Мабуть, так.
— Для того, щоб і така людина була керована началом, подібним до того, яким керуються кращі люди, ми скажемо, що їй належить бути рабом кращої людини, у котрої панівне начало — божественне. Не на шкоду собі повинен бути в підпорядкуванні раб, як це думав Фрасімах344 стосовно всіх підвладних; навпаки, будь-якій людині краще бути під владою божественного й розумного начала, особливо якщо маєш його в собі як щось своє; якщо ж цього нема, тоді нехай воно впливає ззовні, щоб у міру сил між усіма нами були подібність і дружба і ми всі були керовані одинм і тим самим началом.
— Це правильно.
— Та й закон, оскільки він союзник усіх громадян держави, показує, що він ставить перед собою ту саму мету. Те саме і наша влада над дітьми: ми не даємо їм волі доти, поки не навчимо їх, наче якусь державу, якогось розпорядку і, розвиваючи в собі краще начало, не настановимо його вартовим і правителем над таким самим началом у них: після цього ми відпускаємо їх на волю.
— Це очевидно.
— То яким же чином, Главконе, і на які підставі могли б ми сказати, що корисно чинити несправедливо, бути нестриманим і робити гидоту? Від цього людина буде тільки гіршою, хоча б вона й здобула багато грошей і стосовно іншого стала б могутньою.
— Таких підстав немає.
— А яка користь для несправедливої людини, якщо її вчинки залишаться в таємниці і вона не буде притягнена до відповідальності? Хіба той, хто сховався, не робиться від цього ще гіршим? У людини, котра не ховається й зазнає покарання, звіроподібне начало її душі вгамовується й приборкується, а лагідне вивільняється, і вся її душа в цілому, спрямована тепер вже в кращий бік, набуває розважливості й справедливості разом з розумністю, причому стає настільки ж ціннішою за тіло — котре хоча й розвиває свою силу, красу й здоров’я, — наскільки взагалі ціннішою за тіло є душа.
— У цьому немає жодних сумнівів.
— І чи не правда, що людина розумна вибудує своє життя тим, що спрямує всі свої зусилля саме на це? Вона перш за все цінуватиме ті пізнання, котрі роблять її душу такою, а іншими нехтуватиме.
— Це зрозуміло.
— Далі. Вона не підпорядкує стан свого тіла і його харчування звіроподібному й безглуздому задоволенню тим, що поверне в цей бік все своє існування. Навіть на здоров’я вона не звертатиме особливої уваги, не поставить собі за мету неодмінно бути сильною, здоровою, гарною, якщо це не сприятиме розважливості. Вона знайде спосіб налагодити гармонію свого тіла заради гармонійної узгодженості душі.
— Неодмінно, якщо вона хоче бути справді освіченою й обізнаною.
— І у володінні майном у неї також буде порядок і узгодженість? Більшість людей звеличують багатство, але хіба вона піддасться на це й стане безмежно його нарощувати, так що й кінця не буде лихові?
— Не думаю.
— Вона дотримуватиметься свого внутрішного порядку й буде насторожі — щоби там щось не порушилося через достаток або, навпаки, недостачу майна: так почне вона керувати своїми доходами й витратами.
— Поза сумнівом.
— Але й у тому, що стосується почестей, вона враховуватиме те саме: вона не відхилить їх і навіть охоче спробує, якщо вирішить, що вони роблять її доброчеснішою, але, якщо вони порушать досягнутий нею стан узгодженості, вона уникатиме їх і в приватному, і в суспільному житті.
— Якщо вона турбується про це, отже, вона не захоче братися за державні справи.
— Присягаюся собакою, дуже навіть захоче, але тільки у своїй державі, а у себе на батьківщині, можливо, що й ні, якщо вже так вирішить божетвенна доля.
— Розумію: ти кажеш про державу, устрія котрої ми щойно розглянули, тобто про те, що знаходиться лише в сфері міркувань, тому що на землі, я думаю, її нема ніде.
— Але можливо, є на небі345 її зразок, доступний для кожного, хто забажає: дивлячись на нього, людина замислюється над тим, як би це влаштувати саму себе. А чи існує така держава на світі й чи існуватиме вона — це зовсім неважливо. Людина ця взялася б до справ такої — і лише такої — держави.
— Авжеж, так і слід.

Книга десята

[Ще раз про місце поезії в ідеальній державі]

— Слухайте ж, я й за багатьма іншими ознаками помічаю, що ми правильніше за все облаштували нашу державу: кажучи це я особливо маю на увазі поезію.
— Що ж ти про це думаєш?
— Її у жодному випадку не можна допускати, оскільки вона наслідувальна. Це, на мою думку, стало тепер зрозуміліше — після того, як ми розглянули кожен різновид душі.
— Як ти це розумієш?
— Кажучи між нами, — адже ви не донесете на мене ані творцям трагедій, ані всім іншим наслідувачам — все це справді таки виразка для розуму слухачів, якщо вони не мають засобу дізнатися, що це, власне кажучи, таке.
— У якому сенсі ти все це говориш?
— Доведеться це сказати, хоча якась там любов до Гомера346 й повага до нього, що я їх маю з дитинства, не дають мені говорити. Схоже, що він — перший навчитель і вождь усіх цих чудових трагедійних поетів. Проте не можна цінувати людину більше, ніж істину, ось і довелося сказати те, що я кажу.
— Звичайно.
— То слухай же, а головне, відповідай.
— Запитуй.
— Чи можеш ти мені взагалі визначити, що таке наслідування? Сам я якось не зовсім розумію, у чому воно полягає.
— Отже, й мені не зрозуміти.
— Анітрохи не дивно: адже часто, перш ніж роздивляться зіркі, це вдається зробити людям підсліпкуватим.
— Трапляється. Але у твоїй присутності я не наважився б нічого сказати, навіть якби мені це й прояснилося. Ти вже роздивляйся сам.

[Мистецтво як наслідування наслідування ідеї (ейдосу)]

— Хочеш, ми почнемо розгляд звідси, за допомогою звичайного нашого методу: для кожної множини речей, котрі позначені одним іменем, ми зазвичай встановлюємо лише один певний різновид. Зрозуміло?
— Зрозуміло.
— Візьмемо й тепер яку тобі завгодно множину. Ну, якщо хочеш, наприклад, ліжок і столів на світі багато…
— Звичайно.
— Але ідей цих предметів лише дві — одна для ліжка і одна для столу.
— Так.
— І зазвичай ми говоримо, що майстер виготовляє ту чи іншу річ, вдивляючись у її ідею: один робить ліжка, другий столи, потрібні нам, і те ж саме в інших випадках. Але ніхто з майстрів не створює саму ідею. Хіба він це може?
— Жодним чином.
— Але, дивися, чи назвеш ти майстром ще й таку людину…
— Яку?
— Таку, котра створює все, що робить окремо кожен з ремісників.
— Ти говориш про людину на диво майстерну.
— От іще! Ось через що ти, мабуть, будеш вражений: той самий майстер не лише здатний виготовляти різні речі, але він творить все, що росте на землі, виробляє на світ всі живі істоти, у тому числі й себе самого, а надодачу землю, небо, богів і все, що на небі, а ткож все, що під землею, в Аїді.
— Про неймовірного митця ти говориш.
— Ти не віриш? Скажи-но, як на твою думку, чи зовсім не буває таких майстрів або ж можна якось стати творцем усього цього, але лише у один певний спосіб? Хіба ти не помічаєш, що ти й сам був би здатен якимсь чином зробити все це?
— Але яким саме?
— Це неважка справа, і виконується вона часто і швидко. Якщо ти хочеш пошвидше, візьми дзеркало й вимахуй ним у різні боки — зразу ж у тебе вийдуть і Сонце, і все, що на небі, і земля, і ти сам, і решта живих істот, а також предмети, рослни і все, про що ми щойно мали розмову.
— Так, але все це буде одна лише видимість, а не речі, що існують насправді.
— Чудово. Ти належним чином берешся до цього розмірковування. До таких майстрів належить, думаю я, і живописець? Або ні?
— Чому ж ні?
— Але на мою думку, ти скажеш, що він не насправді робить те, що робить, хоча певним чином і живописець робить ліжко. Хіба ні?
— Так, але в нього це лише видимість.
— А що ж столяр? Хіба ти не казав зараз, що він не створює ідею347 — адже вона, вважаємо ми, й була б ліжком, як таким, — а лише якесь ліжко?
— Так, я це казав.
— Оскільки він робить не те, що є, він не зробить нічого по-справжньому сутнісного; він зробить лише подібне, але не те, що існує. І якщо б хтось визнав виготовлене теслею або якимсь іншим ремісником досконалою сутністю, він навряд чи мав би рацію.
— Прнаймні не такої думки були б ті, хто звик братися за такого роду розмірковування.
— Отже, ми не будемо дивуватися, якщо його виріб буде якоюсь невиразною подобою оригіналу?
— Не будемо.
— Хочеш, виходячи з цього, ми пошукаємо, яким буде цей наслідувач?
— Будь-ласка.
— Так от, ці самі ліжка бувають троякими: одне існує в самій природі, і його ми визнали б, я думаю, витвором бога. Чи, можливо, когось іншого?
— Ні, я думаю, лише його.
— Друге — це витвір ремісника.
— Так.
— Третє — витвір живописця, чи не так?
— Припустимо.
— Живописець, тесля, бог — ось три творці цих трьох різновидів ліжка.
— Так, їх троє.
— Бог чи то не захотів, чи то через необхідність вимагав, щоб у природі було завершене лише одне ліжко, виготовив, таким чином, лише одне-єдине — воно і є ліжком, як таким, а двох подібних, чи більше, не було створено богом і не існуватиме в природі.
— Чому ж?
— Тому що, якби він зробив їх усього два, все одно виявилось би, що це одне, і саме те, вигляд якого мали б вони обидва: це було б те єдине ліжко, ліжко, як таке, а двох ліжок не було б.
— Це правильно.
— Я думаю, що бог знав про це і хотів бути справжнім творцем ліжка, що справді існує, а не якогось там ліжка і якимсь там майстром по ліжках. Тому то він і виготовив одне ліжко, єдине за своєю природою.
— Схоже, що це так.
— Хочеш, ми назвемо його творцем цієї речі або чимось іншим, подібним?
— Це було б справедливим, тому що й цю річ, і всі інші він створив згідно з природою.
— А як же нам назвати теслю? Чи не майстром по ліжках?
— Так.
— А живописця — теж майстром і творцем цих речей?
— У жодному випадку.
— Що ж він тоді таке стосовно цього, як ти скажеш?
— Ось що, мені здається, було б для нього найвідповіднішим іменем: він наслідувач творінь майстрів.
— Добре. Отже, наслідувачем ти називаєш того, хто породжує витвори, котрі знаходяться на третьому місці від сутності?
— Звичайно.
— Отже, таким буде й творець трагедій: оскільки він наслідувач, він, природно, перебуває на третьому місці від царя й від істини348; точно так само і всі інші наслідувачі.
— Мабуть.
— Отже, стосовно наслідувачів ми з тобою згодні. Скажи мені про живописця ось іще що: як, на твою думку, чи намагається він відтворити все те, що міститься в природі, або ж він наслідує творіння майстрів?
— Творіння майстрів.
— Чи такими, які ці творіння є насправді, або іншими вони видаються? Адже ти повинен це розмежувати також.
— А як ти це розумієш?
— Ось так: чи ложе, якщо дивитися на нього збоку, або прямо, або ще з якогось боку, відрізняється саме від себе? Чи тут немає жодної відмінності, а воно лише здається іншим, і те ж саме відбувається з іншими речами?
— Так, те ж саме. Воно лише здається інакшим, а відмінності тут немає жодної.
— Ось це ти й розглянь. Яке завдання ставить перед собою щоразу живопис? Чи прагне він відтворити справжнє буття чи лише видимість? Інакше кажучи, живопис — це відтворення примар ібо дійсності?
— Примар.
— Отже, наслідувальне мистецтво далеке від дійсності. Ось тому, здається мені, воно й може відтворити все, що завгодно: адже воно тільки ледь-ледь торкається будь-якої речі, та й тоді виходить лише примарне її відображення. Наприклад, художник намалює нам шевця, теслю, інших майстрів, але сам він не розуміється на цих ремеслах. Проте якщо він гарний художник, то, намалювавши теслю й здалеку показавши це дітям або людям не дуже розумним, він може ввести їх в оману, і вони сприймуть це за справжнього теслю.
— Звичайно.
— Але я вважаю, друже мій, що такого погляду треба дотримуватися стосовно усіх подібних речей. Якщо хтось почне нам розповідати, що він зустрів людину, котра вміє робити геть усе, краще за будь-кого іншого й обізнану у всьому, що знає будь-хто окремо, треба заперечити такому оповідачеві, що сам він, очевидно, простакуватий, якщо дав себе обманути якомусь шахраєві й наслідувачеві, котрого при зустрічі сприйняв за великого мудреця, оскільки не зміг відрізнити знання від невігластва й наслідування.
— Абсолютно правильно.

[Критика епосу й трагедії]

— Отже, після цього треба розглянути трагедію та її засновника — Гомера, тому що ми чули від деяких людей, нібито трагічним поетам відомі всі мистецтва, всі людські справи — доброчесні й підлі, а надодачу ще й справи божественні. Адже для гарного поета, щоб його творчість була прекрасною, небхідно знати те, до чого він торкається, інакше він не зможе творити. Слід розглянути, чи обманювалися люди, коли зустрічали цих наслідувачів, чи помічали вони, коли дивилися на їхні творіння, що такі речі утричі віддалені від істинного буття й легко здійсненні для того, хто не знає істини: адже тут творять примари, а не щось істинне. Або, можливо, люди мають рацію, й гарні поети насправді знають те, про що, на думку більшості, вони так добре говорять.
— Так, це дуже навіть заслуговує на дослідження.
— А якщо б хтось мав змогу творити й те й інше — і оригінал, і його подобу, — чи думаєш ти, що така людина старанно стала б робити самі лише подоби і вважала б це кращим і найголовнішим у своєму житті?
— Не думаю.
— Якби вона справді була обізнана в тому, що вона наслідує, тоді, я думаю, всі її зусилля були б спрямовані на створення, а не на наслідування. Вона спробувала б залишити після себе як пам’ятник багато прекрасних творів і швидше віддала б перевагу тому, щоб їй співали хвалу, ніж самій прославляти інших.
— Ще б пак! Адже це дало б їй більше честі й користі.
— Стосовно всіляких інших справ ми не вимагатимемо звіту від Гомера чи від когось іншого з поетів; ти не запитаємо їх, чи були вони лікарями чи лише наслідувачами мови лікарів. І чи існує на світі переказ, щоб бодай один з-поміж поетів — давніх або ж нових — повернув комусь здоров’я, як це робив Асклепій, або щоб поет залишив після себе учнів-лікарів, якими були нащадки Асклепія349? Не будемо ми їх питати і про різні інші вміння — залишимо це в спокої. Але коли Гомер намагається говорити про найбільше й прекрасне — про війни, про керівництво військовими діями, про керування державами, про виховання людей, — тоді ми маємо право поцікавитися й поставити йому таке питання: «Шановний Гомер, якщо ти в сенсі досконалості посідаєш не третє місце від оригіналу, якщо ти створюєш не лише подобу, що було б, за нашим визначенням, лише наслідуванням, то, посідаючи друге місце, ти міг би знати, які вчинки роблять людей кращими або гіршими, у приватному або ж у суспільному житті: ось ти й скажи нам, котра з держав отримала завдяки тобі кращий устрій, подібно до того, як це було з Лакедемоном завдяки Лікургу і з багатьма великими й малими державами — завдяки багатьом іншим законодавцям? Яка держава визнає тебе своїм благим законодавцем, котрому вона зобов’язана? Італія й Сіцилія вважають таким Харонда, ми — Солона350, а тебе хто?» Чи зможе Гомер назвати якусь державу?
— Не думаю, — відповідав Главкон, — про це не кажуть навіть Гомериди.
— Ну, а чи згадується бодай якась війна за часів Гомера, вдала через те, що він був воєначальником або радником?
— Жодної такої війни не було.
— А чи розповідають про різні дивовижні винаходи — у мистецтві або інших типах діяльності, — де Гомер проявив би себе майстром у справі, як люди переказують про мілетця Фалеса і про скіфа Анахарсіса351?
— Нічим таким Геродот не вирізнявся.
— Але якщо не в державних справах, то, може, кажуть, що в приватному житті Гомер, ще за свого життя, керував чиїмсь вихованням і ці люди цінували спілкування з ним і передали нащадкам певний гомерівський спосіб життя, подібно до того, як за це особливо цінували Піфагора352, а його послідовники ще й дотепер називають свій спосіб життя піфагорійським і помітно вирізняються з-поміж інших людей?
— Нічого такого про Піфагора не розповідають, Сократе. Адже Креофіл, котрий був, можливо, близькою до Гомера людиною, через свою невихованість видасться ше смішнішим за своє ім’я353, якщо правда те, що розповідають про Гомера: адже кажуть, що Гомером зовсім нехтували за його життя.
— Авжеж, так розповідають. Але подумай, Главконе, якби Гомер справді був у змозі виховувати людей і робити їх кращими, керуючись у цій справі знаннями, а не наслідуванням, невіже він не отримав би багатьох послідовників, котрі б шанували й цінували його? Абдерит Протагор, Продик-кеосець і багато інших у приватному спілкуванні можуть переконати присутніх, нібито ті не зможуть впоратися ні зі своїми домашніми справами, ні з державними, якщо не підуть на навчання: за цю премудрість учні так їх люблять, що мало не носять на своїх головах354. Невже Гомеру, якби він був здатен сприяти людській доброчесності, та й Гесіоду355 люди дозволили б вести життя мандрівних співців, а не цінували б їх більше за золото, і не змусили б їх жити осідло, причому, якби ті не погодилися, хіба не ходили б за ними невідступно їхні сучасники, куди б вони не рушили, щоб від них навчатися?
— Мені здається, Сократе, що ти кажеш чисту правду.

[Поет творить примари, а не істинне буття]

— То чи не постановити нам, що всі поети, починаючи з Гомера, відтворюють лише примари доброчесності й усього іншого, що слугує предметом їхньої творчості, але не торкаються істини? Це як у щойно наведеному нами прикладі: живописець намалює шевця, котрий видаватиметься справжнім шевцем, а поміж тим цей живописець уявлення не має про шевську справу; та й глядачі його картини також — вони роблять висновки лише за форбами і обрисами.
— Звичайно.
— Те ж саме, думаю я, ми скажемо і про поета: за допомогою слів і різноманітних виразів він передає відтінки тих чи інших мистецтв і ремесел, хоча нічого в них не тямить, а вміє лише наслідувати, так, що іншим людям, таким же необізнаним, здається під враженням його слів, що це дуже добре сказано, — говорить поет розміреними складними віршами про шевську справу, чи про військові походи, чи про що б там не було іншого, — таке велике природне зачарування від усього цього. Але якщо позбавити творіння поетів усіх барв музичного мистецтва, тоді, думаю я, ти знаєш, як вони будуть виглядати самі по собі, у такому оголеному вигляді; ймовірно, ти це бачив.
— Так.
— Хіба вони не схожі на обличчя хоча й молоді, але негарні, бо видно, що в них немає ані кровинки?
— Дуже схожі.
— Ну то зверни увагу ось на що: той, хто творив примари, — наслідувач, — як ми стверджуємо, анітрохи не розуміється на справжньому бутті, але знає одну лише видимість. Хіба не так?
— Авжеж, так.
— Нехай сказане не залишиться у нас сказаним лише наполовину: давай розглянемо це з достатньою повнотою.
— Я тебе слухаю.
— Ми говоримо, що живописець може намалювати повіддя й уздечку…
— Так.
— А виготовлять їх шорник і коваль.
— Звісно.
— Хіба живописець знає, якими мають бути повіддя й уздечка? Це знають навіть не ті, хто їх виготовив, тобто коваль і шорник, а лише той, хто вміє ними користуватися, тобто вершник.
— Абсолютно правильно.
— Чи не так буває, скажемо ми, і з усіма речима?
— А саме?
— Застосовно до кожної речі вміння може бути трояким: вміння нею користуватися, вміння її виготовити і вміння її зобразити.
— Так.
— А якість, краса і правильність будь-якого начиння, живої істоти або дії співвідносяться не чим іншим, як з тим застосуванням, заради котрого щось виготовлено або виникло від природи.
— Це так.
— Отже, той, хто користується якоюсь річчю, безумовно, володітиме найбільшим досвідом і може вказати тому, хто виготовляє цю річ, на достоїнства й недоліки його роботи, випробувані в справі. Наприклад, флейтист каже майстрові флейт, які саме флейти зручніші для гри на них, каже, які флейти треба робити, і той застосовує його поради.
— Звичайно.
— Хто обізнаний, той відзначає переваги й недоліки флейт, а хто йому вірить, той так і буде їх робити.
— Так.
— Отже, стосовно переваг і недоліків одного й того ж предмета творець його набуває правильної впевненості, коли спілкується з людиною обізнаною і мимоволі вислуховує її вказівки; але знанням володітиме лише той, хто цим предметом користується.
— Поза сумнівом.
— А наслідувач? Чи на досвіді він набуває знань про предмети, котрі він малює: чи гарні вони й правильні, або в нього складеться правильне враження про них завдяки необхідності спілкуватися з людиною обізнаною й виконувати її вказівки стосовно того, як треба малювати?
— Наслідувач не матиме ні того, ні другого.
— Отже, стосовно достоїнств і недоліків тих предметів, які він зображує, наслідувач не матиме ні знання, ні правильного уявлення.
— Очевидно, що ні.
— Чудовим же і витонченим творцем буде такий наслідувач!
— Ну, не надто це вже й чудово!
— Але він все ж таки буде зображати предмети, хоча про жоден з них не знатиме, чи він гарний, чи поганий. Тому, звичайно, він зображує прекрасним те, що здається таким неосвіченій більшості.
— Що ж іще йому й зображати?
— Стосовно цього ми з тобою дійшли, очевидно, цілковитої згоди: про той предмет, котрий він зображує, наслідувач не знає нічого вартісного; його творчість — просто забава, а не серйозна праця. А хто причетний до трагічної поезії — чи то ямбічні або епічні вірші, — всі вони переважно наслідувачі.
— Поза сумнівом.
— Але, заради Зевса, чи таке наслідування не стосується чогось, що перебуває на третьому місці після істинного356? Чи ти мислиш це інакше?
— Ні, саме так.
— А вплив, котрий має наслідування, спрямований на який бік людини?
— Який вплив ти маєш на увазі?
— Ось який: одна й та сама величина зблизька чи здалек видається неоднаковою — через наш зір.
— Так, неоднаковою.
— Те ж саме і з виламаністю й прямотою предметів, дивлячись на те, розглядати їх у воді або ж ні, і з їхньою увігнутістю й опуклістю, обумовленою обманом зору через їхнє забарвлення: зрозуміло, що вся ця помилковість властива нашій душі, і на такий стан нашої природи якраз і спирається живопис з усіма його чарами357, та й фокуси і багато різних подібних витівок.
— Правда.

[Поезія не підлягає критеріям істинності — виміру, обрахунку й зважуванню]

— Зате вимірювання, обрахунок і зважування виявилися тут найкращими помічниками, тож у нас бере гору не те, що видається більшим, меншим, численним або важким, а те, що в нас рахує, вимірює й зважує.
— Звичайно.
— Адже все це — справа розумного начала нашої душі.
— Так, це його справа.
— Через часті виміри це начало збагнуло, що деякі предмети більші, деякі менші, а деякі равні одне одному — що є цілковитою протилежністю тому, якими вони у той самий час видаються нам на вигляд.
— Так.
— А ми стверджували, що одне й теж начало не може одночасно мати протилежні судження про один і той самий предмет.
— І правильно стверджували.
— Отже, те начало нашої душі, котре робить висновки всупереч358 розмірам359, не тотожне тому її началу, котре робить висновки згідно з цими розмірами.
— Так, не тотожне.
— Між іншим те, що в нас довіряє вимірюванню й розмірковуванню, було б найкращим началом душі.
— Звичайно.
— А те, що всьому цьому опирається, було б одним з наших поганих начал.
— Це неминуче.
— Якраз до такого висновку я й схилявся, коли стверджував, що живопис — і взагалі наслідувальне мистецтво — народжує твори, далекі від дійсності, і має справу з началом нашої душі, далеким від розумності; тому таке мистецтво й не може бути сподвижником і другом всього того, що є правильним і істинним.
— Це справді так.
— Отже, наслідувальне мистецтво, що саме по собі приземлене, від поєднання з приземленим і породжує приземлене.
— Звичайно.
— Чи стосується це лише наслідування зорового чи також і такого, що сприймається на слух — того, що ми називаємо поезією?
— Очевидно, що й цього також.
— Не будемо довіряти видимості лише на підставі живопису, але розберімося у тому духовному началі людини, з котрим має справу наслідувальне мистецтво поезії, й поглянемо, чи легковажне це начало, чи серйозне.
— Так, у цьому треба розібратися.

[Наслідувальна поезія порушує душевну гармонію]

— Ми ось яким чином поставимо питання: наслідувальна поезія зображує людей такими, що діють вимушено або добровільно, причому на підставі своєї діяльності люди вважають, що вчинили або добре, або погано, і за всіх цих обставин вони або сумують, або радіють. Чи вона зображує ще щось окрім цього?
— Ні, більше нічого.
— А хіба за всіх цих обставин людина залишається незворушною, або коли стосовно предметів, що сприймаються зором, в неї ставався конфлікт самої з собою, і про одне й теж одночасно виникали протилежні уявлення, так і в людських діях буває такий самий конфлікт і внутрішня боротьба? Втім, пригадую, що тепер у нас зовсім немає потреби це доводити: у попередніх розмірковуваннях все це було нами достатньо доведено, а саме, що душа наша кишить тисячами таких суперечностей, що виникають одночасно.
— Це правильно.
— Так, правильно, але, на мою думку, необхідно тепер розглянути те, що ми тоді пропустили.
— А що саме?
— Ми десь там говорили, що справжня людина легше, ніж інші, зносить якесь нещастя, що сталося з нею — втрату сина чи втрату чогось, що вона особливо цінувала.
— Звичайно.
— А тепер ми розглянемо ось що: хіба така людина зовсім не сумуватиме (адже це неможливо!) або ж вона буде дещо помірнішою у своїй скорботі?
— Правильніше друге.
— Скажи мені про неї ще ось що: боротися зі своєю скорботою й опиратися їй вона буде, на твою думку, більше тоді, коли вона на людях, подібних до неї, або коли вона опиниться на самоті, наодинці з собою?
— На людях вона буде набагато стриманішою.
— На самоті, я думаю, вона не стримається від того, щоб не розплакатися, а якби хтось це чув, то вона посоромилася б. Та й багато іншого вона зробить, чого б не хотіла бачити в інших.
— Так і стається.
— І чи не правда, те, що спонукає її опиратися лихові, це — розум і звичай, а те, що штовхає до скорботи, це — саме страждання?
— Правда.
— Якщо з одного й того ж приводу в людини одночасно виникають протилежні прагнення, необхідно сказати, що в людині є два якихось різних начала.
— Звичайно.
— Одне з них слухняно прямує за правилами звичаю.
— Яким чином?
— Звичай, між іншим, мовить, що у нещастях найкраще — по можливості зберігати спокій і не обурюватися: адже ще не зрозуміла гарна й погана їхні сторона, і, скільки не плач, це тебе анітрохи не посуне вперед, та й нічого з людських справ не заслуговує на особливі страждання, а скорбота дуже заважатиме тому, що є найважливішим за таких обставин.
— Чому саме вона заважатиме на твою думку?
— Тому, щоб розібратися у тому, що трапилося і, якщо вже це, наче у грі в кості, випало нам на долю, впорядкувати відповідно свої справи і розумно обрати найкращу можливість, і не уподібнюватися до дітей, котрі, якщо вдаряться, тримаються за вдарене місце й тільки те й роблять, що ревуть. Ні, ми повинні привчати душу якомога швидше звертатися до лікування й відшкодовувати втрачене й хворе, заглушувати лікуванням скорботний плач.
— Так, правильніше за все було б так ставитися до лиха.
— Найкраще начало нашої душі охоче прямуватиме за цими розумними міркуваннями.
— Це зрозуміло.
— А те начало, що веде нас до пам’яті про страждання, до голосінь і ніколи цим не гамується, ми вважатимемо нерозумним, бездіяльним на зразок боягузства.
— Так, вважатимемо саме так.

[Завзяте начало душі легше піддається відтворенню, ніж розумне] 

— Обурене начало душі часто піддається різноманітному відтворенню, а от розсудливий і спокійний норов людини, котра ніколи не дратується, нелегко відтворити, і, якщо вже він відтворений, людям буває складно його помітити й зрозуміти, особливо на всенародних святкуваннях чи у театрах, де збираються різні люди: адже для них це було б відтворенням незрозумілого їм стану.
— Так, безумовно незрозумілого.
— Ясно, що поет-наслідувач за своєю природою не має відношення до розумного начала душі і не для його задоволення вдосконалює своє мистецтво, коли хоче здобути успіх у натовпу. Він звертається до обурливого й мінливого характеру, котрий добре піддається відтворенню.
— Так, це зрозуміло.
— Отже, ми цілком могли б взяти такого поета та й поставити його в один ряд із живописцем, на котрого він схожий, бо творить неналежне з погляду істини: він має справу з тим самим началом душі, що й живописець, тобто далеко не з найкращим, і цим уподібнюється до нього. Таким чином, ми маємо право не приймати його до майбутньої впорядкованої держави, оскільки він пробуджує, живить і зміцнює гірший бік душі й губить її розумне начало: це все одно, що передати державу владі людей негідних, а хто пристойніший, тих винищити; те ж саме, скажемо ми, робить і поет-наслідувач: він впроваджує в душу кожної людини окремо поганий державний устрій і потурає нерозумному началу душі, котре не розрізняє, що більше, а що менше, і одне й те саме вважає іноді великим, а іноді малим, і створює через це образи, що дуже віддалені від дійсності.
— Безумовно.

[Наслідувальна поезія псує мораль і підлягає вигнанню з держави]

— Але ми ще не оголосили поезії найголовнішого звинувачення: вона має властивість псувати навіть справжніх людей, хіба що лиш дехто стане винятком; ось у чому весь жах.
— Якщо вона й це чинить, далі йти вже немає куди!
— Вислухай і роби висновок сам: ми — навіть найкращі з нас, — слухаючи, як Гомер або хтось інший з творців трагедій зображає когось із героїв, котрий охоплений скорботою й виголошує довжелезну промову, сповнену жалощів, а інших змушує співати і у відчаї товкти себе в груди, відчуваємо, як тобі відомо, задоволення і, піддаючись цьому враженню, слідкуємо за переживаннями героя, страждаємо разом з ним і сприймаємо все це всерйоз. Ми хвалимо й вважаємо гарним того поета, котрий налаштує нас саме так.
— Це я знаю. Як же інакше?
— А коли з кимось з нас трапиться власне лихо, чи помітив ти, що ми вихваляємося протилежним — здатністю зберігати спокій і не втрачати самовладання? У цьому ж гідність чоловіка, а те, що ми хвалили тоді, — це особливість жінок.
— Так, я це помічав.
— То чи добре ведеться з тією похвалою, коли видовище людини, якою не хотілося б бути і якою бути вважалося б навіть ганебним, чомусь не викликає відрази, а приносить задоволення й звеличується?
— Недобре, присягаюся Зевсом! Це схоже на непорозуміння.
— Так, якщо ти поглянеш ось із якого боку…
— З якого?
— Якщо ти збагнеш, що у цьому випадку відчуває задоволення й задовольняється поетами те начало нашої душі, котре, маючи власні наші нещастя, ми чимдуж стримуємо, — адже воно прагне виплакатися, досхочу відсумувати й тим наїстися: такі вже його природні прагнення. Кращий за своєю природою бік нашої душі, ще недостатньо навчений розумом і звичкою, послаблює тоді свій нагляд за цим началом, що плаче, і за видовища чужих пристрастей вважає, що його нітрохи не ганьбить, коли інша людина хоча й претендує на доброчинність, проте неналежним чином висловлює своє лихо: вона його вихваляє й жаліє, навіть думає, ніби такого типу задоволення збагачує її й вона не хотіла б його позбутися, проявивши презирство до всього твору в цілому. Я гадаю, що мало хто розуміє те, що чужі переживання неминуче для нас заразні: якщо до них з’являться сильні жалощі, то нелегко втриматися від них і коли маєш власні свої страждання.
— Щира правда.
— Хіба те ж саме не стосується смішного? Тоді як самому тобі соромно смішити людей, на комедійній виставі чи вдома, у вузькому колі, ти з великим задоволенням слухаєш такі речі й не відкидаєш їх як щось погане; інакше кажучи, ти вчиняєш точно так само, як у випадку, коли ти розсумувався. Розумом ти гамуєш у собі схильність до кумедних вчинків, бо боїшся виглядати блазнем, але в цих випадках ти даєш їй волю, там у тебе з’являється завзяття, і часто ти непомітно для самого себе в домашніх умовах стаєш творцем комедій.
— Так, поза сумнівом, це трапляється.
— Чи то втіхи кохання, гнів або різноманітні інші потяги нашої душі — її печалі й насолоди, котрими, як ми говоримо, супроводжується будь-який наш вчинок, — все це розпалює в нас поетичне наслідування. Воно живить все це, зрошує те, чому належало б засохнути, й встановлює його владу над нами; а між іншим слід було б тримати ці почуття у підпорядкуванні, щоб ми стали кращими й щасливішими, замість того щоб бути гіршими й нещаснішими.
— Я не можу заперечити проти цього.
— Так от, Главконе, коли ти зустрінеш людей, які прославляють Гомера й стверджують, що поет цей виховав Елладу й заради керівництва людськими справами й освіти його варто уважно вивчати, щоб згідно з ним збудувати все своє життя, тобі треба поставитися до них дружньо й привітно, тому що, наскільки можливо, це чудові люди. Ти погодься з ними, що Гомер найбільш творчий і перший з творців трагедій, але не забувай, що в нашу державу поезія допускається лише постільки, поскільки це гімни богам і похвала доброчесним людям. Якщо ж ти допустиш підсолоджену Музу, чи то мелічну, чи епічну, тоді в цій державі запанують у тебе задоволення й страждання замість звичаю й розуміння, котрі, на загальну думку, завжди визнавалися найкращими.
— Щира правда.
— Це нагадування нехай послужить нам виправданням перед поезією за те, що ми вислали її з нашої держави, оскільки вона така. Адже нас спонукали до цього розумні підстави. А щоб вона не звинувачувала нас у жорстокості й неотесаності, ми додамо ще, що споконвіку спотерігався якийсь розлад між філософією й поезією360. Численні прислів’я, такі, наприклад, як «це та собака, що гавкає361 й гарчить на господаря», або «він великий у пустослів’ї божевільних», або «натовп мудрих здолає і Зевса», або «вони вдаються до дрібниць, отже вони — жебраки», й тисячі інших свідчать про їхні давні чвари. Тим не менше мусимо сказати, що, якщо наслідувальна поезія, спрямована лише на те щоб приносити задоволення, зможе навести бодай якийсь доказ на користь того, що вона доречна у впорядкованій державі, ми з радістю приймемо її. Ми усвідомлюємо, що й самі буваємо зачаровані нею; але зрадити те, що визнаєш істинним, — нечестиво. Чи не зачаровуєшся й ти нею, мій друже, особливо коли розглядаєш її через посередництво Гомера?
— І навіть дуже.
— Таким чином, якщо вона виправдається, чи то в мелічних розмірах, чи в якихось інших, вона здобуде право повернутися з вигнання.
— Поза сумнівом.
— І тим її прихильникам, хто сам не поет, але любить поетів, ми дали б можливість захистити її навіть прозою й сказати, що вона не лише приємна, але й корисна для державного устрою й людського життя. Адже ми збагатилися б, якби вона виявилася не лише приємною, але й корисною.

[В ідеальній державі припустима лише та поезія, користь від якої очевидна]

— Якщо ж не вдасться її захистити, тоді, мій любий друже, залишається вчинити як ті, хто колись в когось закохалися, але потім подумали, що кохання це марнота, і тому, хай і через силу, та все ж таки від нього утрималися. Ось і ми: через дивний устрій нинішніх держав у нас розвинулася любов до такого типу поезії, й ми бажаємо їй добра, тобто щоб вона виявилася й чудовою, і цілком правдивою. Але доти, поки вона не виправдається, ми, коли доведеться її слухати, повторюватимемо для самих себе як цілюще заклинання те саме міркування, про котре ми говоримо, й будемо обережні, як би не піддатися знову тій дитячій закоханості, що властива для більшості. Не можна вважати всерйоз, нібито така поезія серйозна і торкається істини. Її слухачеві треба остерігатися й турбуватися про свій внутрішній устрій, і дотримуватися того, що нами було сказано про поезію.
— Я цілком з тобою згоден.
— Адже суперечка йде, любий мій Главконе, про велику справу, набагато більшу, ніж це здається, — про те, чи бути людині нарною чи поганою. Тож ні пошана, ні гроші, ні будь-яка влада, ні навіть поезія не варті того, щоб заради них нехтувати справедливістю й іншою доброчесністю.
— Я підтримую тебе на підставі того, що ми розглянули. Гадаю, що і кожен другий тебе підтримає, ким би він не був.
— Проте ми ще не розглянули найбільшої відплати за доброчинність і призначених за неї винагород.
— Якщо є інші нагороди окрім згаданих, то, очевидно, то говориш про щось велике.
— Що велике може трапитися за короткий час? Адже порівняно з вічністю цей проміжок від нашого дитинства до старості дуже короткий362.
— І навіть зовсім нікчемний.
— То що ж? Чи ти гадаєш, що безсмертній істоті треба турбуватися лише про цей невеликий проміжок, а не про вічність?
— Я, звісно ж, думаю, що про вічність. Але до чого ти це кажеш?

[Вічність (безсмертя) душі]

— Хіба ти не усвідомлював, що душа наша безсмертна й ніколи не загине?
Главкон здивовано поглянув на мене й з подивом сказав:
— Присягаюся Зевсом, ні. А чи ти можеш це сказати?
— Якби я не міг, я був би неправий. Та я гадаю, що й ти це можеш — тут нема нічого складного.
— Для мене це складно. Але я з задоволенням почув би від тебе про цю нескладну річ.
— Прошу, слухай.
— Кажи, кажи!
— Чи ти називаєш щось благом і злом?
— Я — так.
— А чи думаєш ти про це так само, як і я?
— А саме?
— Все згубне й руйнівне — це зло, а зберігальне й корисне — благо.
— Так.
— То що ж? Чи вважаєш ти, що благо і зло існують для кожної речі? Наприклад, для очей — запалення, для всього тіла — хвороба, для пшениці — ріжки, гниття — для деревини, для міді й заліза — іржа, словом, мало що не для кожної речі є особливо їй властиве зло і хвороба?
— Так.
— Коли щось таке з’явиться у якоїсь речі, воно робить непридатним те, до чого воно причепилося, і врешті решт руйнує й нищить всю річ цілком.
— Звичайно.
— Отже, кожну річ нищать властиві їй зло і непридатність, але якщо це її не знищить, то вже нічого іншого її не зруйнує. Благо, звичайно, ніколи нічого не знищить, а також не може бути згубним те, що не буде ні злом, ні благом.
— Звичайно.
— Отже, якщо серед того, що існує, ми відшукаємо щось, що має власне зло, котре його псує, але неспроможне його зовсім знищити, ми будемо знати, що це щось за своєю природою є незнищенним.
— Мабуть, що так.
— То що ж? Хіба у душі нема нічого такого, що її псує?
— Звісно, що є: все те, що ми нещодавно розглядали, — несправедливість, нестриманість, боягузство, невігластво.
— А може хоч щось із цього всього її згубити й знищити? Поміркуй над цим, але так, щоб нам не обманутися, коли ми будемо думати, нібито людина несправедлива й нерозумна гине внаслідок своєї несправедливості, цієї душевної зіпсутості, тоді, коли її спіймають на гарячому. Ні, ти підійди до цього так: зіпсутість тіла — хвороба — виснажує й руйнує тіло, а це призводить до того, що воно вже перестає бути тілом; так і все те, що ми тепер перерахували, відходить у небуття внаслідок власної зіпсутості, котра своєю настирливою присутністю нищить все зсередини. Чи не так?
— Авжеж, так.
— Отже, й душу розглянь точнісінько так само. Чи може присутня в ній несправедливість та інша зіпсутість згубити й знищити її своєю присутністю до такої міри, щоб довести її до смерті, відділивши її від тіла?
— Оце вже в жодному випадку.
— Але ж немає розумної підстави для того, щоб щось гинуло від сторонньої зіпсутості, а від своєї власної не руйнувалося?
— Такої підстави немає.
— Поміркуй, Главконе, що ми не вважаємо, нібито тіло має гинути безпосередньо від зіпсованої їжі, у чому б ця зіпсутість не полягала, тобто якщо їжа несвіжа, протухла і таке інше. А от коли несвіжа їжа викликає в тілі тілесну хворобу, тоді ми скажемо, що тіло гине хоча й через їжу, але від своєї власної зіпсутості, інакше кажучи, від хвороби. А від зіпсутості їстівного, оскільки їстівне й тіло — це різні речі, ми вважаємо, тіло ніколи не гине, поки це непритаманне тілові лихо не викличе у ньому лиха, притаманного тілу.
— Ти говориш дуже правильно.
— На тій самі підставі, якщо зіпсутість тіла не викликає зіпсутості душі, властивій їй самій, то ми ніколи не визнаємо, нібито душа гине від стороннього зла, окрім своєї власної зіпсутості: це зло й притаманне їй зло — різні речі.
— Так, це має під собою підгрунтя.
— Так от, або ми спростовуємо сказане як неправильне, або до тих пір, поки це не спростовано, ми нізащо не погодимося, нібито душа гине від гарячки або іншої хвороби або від перерізаного горла: якщо навіть порубати все тіло на дрібні шматки — все це анітрохи не збільшує можливості її загибелі, поки нам не доведуть, що через ці страждання тіла вона сама стає менш справедливою і благочестивою. Якщо непритаманне зло виникає у чомусь сторонньому, а притаманне зло не народжується, то ми не дозволимо стверджувати, нібито душа або щось інше гине.
— Але ж цього ніхто й ніколи не доведе — що душі тих, хто вмирає, стають менш справедливими саме через смерть.
— Якщо хтось набереться сміливості виступити в похід проти нашого твердження, аби тільки не бути змушеним погодитися з тим, що душі безсмертні, й наполягатиме, що той, хто вмирає стає менш справедливим і більш ницим, ми будемо тоді, якщо він має рацію, вважати несправедливість смертельною, наче хворобу, для її власника й казати, що ті, хто її має, вмирають від її смертоносної природи — одні швидше, інші повільніше, — а зовсім не так, як це стається тепер, коли порушники справедливості вмирають через те, що їх страчують інші люди.
— Присягаюся Зевсом, отже несправедливість виявляється зовсім не такою жахливою, якщо вона смертоносна для того, в кого вона є: адже це було б визволенням від лих! Але я думаю, що вийде якраз навпаки: вона вбивча для всіх інших, оскільки це їй до снаги, але свого носія вона робить дуже живучим — і мало того, що живучим, ще й невтомним. У цих випадках вона, як бачимо, міститься десь далеко від того, що є смертоносним.
— Гарно сказано! Якщо навіть власні зіпсутість і зло не здатні вбити й згубити душу, то від зла, призначення котрого — губити інші речі, навряд чи загине душа чи щось інше, крім того, для чого це зло призначалося.
— Навряд чи; та воно й природно.
— Але якщо щось не гине від жодного з цих лих — ні від власного, ні від стороннього, то зрозуміло, що це неодмінно повинно бути чимось таким, що існує вічно, а якщо воно існує вічно, то воно безсмертне.
— Неодмінно.

[Самототожність душі]

— Нехай же буде зроблений такий висновок, а з нього, як ти розумієш, виходить, що душі завжди самототожні363. І оскільки жодна з них не гине, то їхня кількість не зменшується і не збільшується. Адже якби збільшилась кількість того, що є безсмертним, це могло б статися, як тобі відомо, лише за рахунок того, що смертне, і врешті решт безсмертним стало б усе.
— Ти маєш рацію.
— Але ми не визнаємо ні цього — адже розмірковування наше цього не припускає, — ні того, нібито істинна природа душі є такою, що вона сповнена всілякої різноманітності, нетотожності і відмінності.
— Що ти маєш на увазі?
— Нелегко бути вічним тому, що складається з багатьох начал та до того ж ще й складене не найкращим чином: між іншим, якраз такою виявилася тепер у нас душа.
— Зрозуміло, це нелегко.
— А те, що душа безсмертна, неминуче виходить якраз із нашого нещодавнього розмірковування, так і з багатьох інших. Щоб дізнатися, якою є душа насправді, треба розглядати її не в процесі розпаду, в котрому вона перебуває через спілкування з тілом і різним іншим злом, як бачимо ми це тепер, а такою, якою вона буває у своєму чистому вигляді. Саме це треба як слід розглянути за допомогою розмірковування, і тоді ти побачиш її набагато прекраснішою, а також можна буде чіткіше розглянути різні щаблі справедливості й несправедливості і взагалі все те, що ми тепер розглядали. Поки що ми правильно говорили про душу — про те, якою вона виявляється в наш час; проте ми роздивлялися лише нинішній її стан, подібно до того, як від вигляду морського божества Главка364 важко роздивитися його давню природу, тому що колишні частини його тіла або переламані, або стерлися, або спотворені хвилями, а надодачу ще він заріс мушлями, водорослями й камінчиками, так що набагато більш схожий на чудовисько, ніж на те, чим він був за своєю природою. Так і душа від незліченної кількості різноманітного зла перебуває в подібному стані, коли ми за нею спостерігаємо365. Між іншим, Главконе, треба звернути увагу ось на що…
— На що?
— На прагнення душі до мудрості. Треба подивитися, до яких предметів вона торкається, яких спілкувань вона шукає, якщо вона споріднена з божественним, безсмертним і вічно сущим, і якою б вона стала, якби цілковито дотримувалася подібного начала, випірнула б у цьому своєму пориванні з безодні, в котрій тепер опинилася, і струсила б із себе ті камінці й мушлі, котрі до неї прилипли. Оскільки вона куштує земне, то від цих святкових бенкетів, у котрих, як кажуть, полягає щастя, до неї багато причепилося землистого, кам’янистого, дикого: якби вона це струснула, можна було б побачити її справжню природу — багатоманітна вона чи одноманітна і як вона влаштована стосовно іншого. А поки що, я думаю, ми належним чином розглянули її стани, можливі в людському житті, та її різновиди.
— Так, розглянули цілковито.

[Самодостатнє значення справедливості]

— І чи не правда, що у цій бесіді ми позбулися й решти заперечень, причому не прославляли відплату за справедливість чи добрий поголос, викликаний нею, що, як ви вказували, роблять Гесіод і Гомер. Навпаки, ми вирішили, що справедливість сама по собі є щось найкраще для самої душі і що душа має чинити по справедливості, байдуже, чи дістався їй перстень Гіга, а на додачу до перстеня ще й шолом Аїда366 або ж ні.
— Ти маєш цілковиту рацію.
— Тепер, Главконе, до нас вже не можна буде причепитися, якщо ми надодачу скажемо, що все ж таки є відплата за справедливість і за всіляку іншу доброчесність, і розглянемо, якого розміру і яким чином одержує її душа від людей і богів, чи то за життя людини, чи після її смерті.
— Ні, тепер вже до нас не причепляться.
— То ви повернете мені те, що взяли в борг під час розмірковування?
— Що саме?
— Я віддав вам припущення, що справедлива людина може здаватися несправедливою, а несправедлива — справедливою. Хоча й неможливо, щоб це залишилося таємницею для богів і людей, тим не менше ви вважали за потрібне, заради розмірковування, припустити це заради співставлення справедливості самої по собі з такою ж несправедливістю. Чи ти цього не пригадуєш?
— Я б порушив справедливість, якби сказав, що не пригадую.
— Так от, оскільки таке співставлення вже було зроблене, я заради справедливості наполягаю на поверненні нашого припущення. Погодьтеся, що, як поважають боги й люди справедливість, так само й ви повинні її поважати. Хто справедливий, тих вона винагороджує бодай тим, що вона має таку повагу; а що вона насправді є нескладним благом для того, хто справді її дотримується, це ми вже з’ясували.
— Твоя вимога справедлива.
— Так от, перш за все поверніть мені припущення, нібито боги не розрізняють властивостей тієї чи іншої людини.
— Повернемо.
— А оскільки від богів нічого не може сховатися, то одна людина їх задовільнить, а друга буде ненависною, як ми визнали ще на початку.
— Це так.
— Хіба ми не визнаємо, що для того, хто завгодний богам, все, що йде від них, буде найбільшим благом, якщо тільки не належиться їм якгось неминучого зла внаслідок допущеного злочину?
— Звичайно, визнаємо.
— Отже, те ж саме треба визнати й для справедливої людини, байдуже, чи наздожене її бідність, хвороби чи щось інше з того, що вважається лихом; все це врешті решт піде їй на користь за життя або після смерті. Адже боги ніколи не кинуть свого піклування про людину, котра прагне бути справедливою і, вправляючись у доброчесності, уподібнюється богові, наскільки це можливо для людини.
— Зрозуміло, що не облишить свого піклування про неї той, до кого вона подібна.
— А про людину несправедливу слід думати якраз протилежне.
— Безумовно.
— Для справедливої людини боги відшукали б відповідні нагороди.
— На мою думку, так.
— А що ж з боку людей? Чи не так йдуть справи, якщо рахуватися з дійсністю: несправедливі люди за всієї їхньої спритності чинять як ті учасники подвійного пробігу, котрі в один бік біжать добре, а на подальше їх не вистачає; спершу вони летять стрімголов, а на завершення стають посміховиськом і, не здобувши вінка, йдуть собі понуро й звісивши носа367. Між іншим справжні бігуни досягають мети, отримують нагороди, їх увінчують вінками: чи не так здебільшого стається і з людьми справедливими? Кожен вчинок цих людей, кожне спілкування й весь їхній спосіб життя викликають врешті решт повагу з боку інших: ось у чому полягає ця винагорода.

[Остаточна винагорода за справедливість]

— Поза сумнівом.
— Отже ти не заперечуватимеш, якщо я повторю про справедливих людей те, що ти сам казав про несправедливих? Я скажу, що всі справедливі люди з роками стають правителями у своїй державі, якщо вони цього забажають; вона беруть собі за дружин з будь-яких, яких забажають сімей і доньок своїх також віддають за кого хочуть; словом, все, що ти тоді говорив про людей несправедливих, я тепер стверджую стосовно людей справедливих. А з іншого боку, про несправедливих людей я кажу, що більшість із них, якщо замолоду їм і вдалося сховатися, то до кінця життя їх все одно викриють, вони стануть посміховиськом, і на старість їх чекає жалюгідна доля: ними нехтуватимуть і чужоземці, і свої, не минеться й без побиття, нарешті, — що ти пригадав тоді як найжорстокіше (і ти мав рацію) — їх катуватимуть на дибі з розжареним залізом. Вважай, що про всі ці муки казав тоді я, а не ти. Ну то як, терпітимеш ти, якщо я так скажу?
— Цілком, адже слова твої справедливі.
— Тож ось якими будуть винагороди, відплата і дарунки справедливій людині від богів і від людей за її життя надодачу до благ, котрі дає сама справедливість.
— Так, це чудова й надійна відплата.
— Але й за кількістю й величиною вона ніщо порівняно з тим, що очікує обох, тобто справедливу і несправедливу людину, після їх смерті. Про це варто послухати, щоб і та й інша внесли з нашої бесіди, що належиться.
— Будь-ласка, продовжуй: навряд чи щось інше можна слухати з більшою охотою.

[Міф про потойбічну відплату]

— Я перекажу тобі не оповідь Алкіноя, а розповідь однієї відважної людини, Ера, сина Арменія, родом з Памфілії368. Якось він був убитий на війні; коли за десять днів почали збирати тіла мерців, що вже розкладалися, його знайшли ще цілим, привезли додому, а коли на дванадцятий день розпочали поховання, то, вже лежачи на вогнищі, він раптом ожив, а як ожив, то розповів, що він там бачив369.
Він розповідав, що його душа, ледь вийшовши з тіла, попрямувала разом з багатьма іншими, й усі вони прийшли до якогось божественного місця, де в землі були дві розколини, одна біля другої, а навпроти, нагорі в небі, теж дві370. Посередині між ними засідали судді. Після винесення вироку вони наказували справедливим людям йти дорогою праворуч, вгору по небу, і причіпляли їм спереду знак вироку, а несправедливим — йти дорогою ліворуч, донизу, причому й ці мали — позаду — позначення всіх своїх злочинів. Коли дійшла черга до Ера, судді сказали, що він повинен стати для людей вісником усього, що тут побачив, і звеліли йому все слухати й за всім спостерігати.
Він бачив там, як душі після суду над ними відходили по двох розколинах — неба й землі, а по двох інших приходили: однією здіймалися з землі душі, повні бруду й пилюки, а другою спускалися з неба чисті душі. Й усі, хто б не приходив, здавалося, повернулися з довгої мандрівки: вони з радістю розташовувалися на лузі, як це буває на всенародних святкуваннях. Вони вітали одна одну, якщо хось з кимось був знайомий, і розпитували тих, хто прийшов з землі, як там справи, а тих, хто спустився з неба — про те, що там у них. Вони пригадували й розповідали одна одній — одна зі скорботою й сльозами, скільки вони чого натерпілися й надивилися у своїх мандрах під землею (а мандри ці тисячолітні), а інші, ті що з неба, про блаженство й про неймовірне за своєю красою видовище.
Але розповідати все докладно потребувало б, Главконе, забагато часу. Головне ж, за словами Ера, полягало ось у чому: за всіляку заподіяну комусь кривду й за будь-якого скривдженого всі кривдники отримують покарання в десятикратному розмірі (розрахованому на сто років, тому що така тривалість людського життя), щоб відплата була вдесятеро більшою за злочин. Наприклад, якщо хтось став винуватцем смерті багатьох людей, бо зрадив державу і військо, і багато хто через нього потрапив у рабство або ж якщо він був співучасником у якомусь іншому злочині, за все це, тобто за кожний злочин, він мусить терпіти вдесятикрат більші муки. З іншого боку, той, хто чинив благодіяння, був справедливим і благочестивим, того винагороджували згідно з заслугами.
Що Ер казав про тих, хто народився й жив лише короткий час, про це не варто згадувати. Він розповідав також про ще більшу відплату за неповагу — і повагу — до богів і батьків і за самогубство. Він казав, що в його присутності один запитував іншого, куди ж подівся великий Ардіей. Цей Ардіей був тираном у якомусь із міст Памфілії ще за тисячу років до того. Розповідали, що він убив свого старого батька й старшого брата і здійснив багато інших безчесть і злочинів. Той, кому поставили це питання, відповідав на нього, за словами Ера, так: «Ардіей не прийшов, та й не прийде сюди. Адже поміж різними жахливими видовищами бачили ми й таке: коли після численних мук були ми неподалік від розколини й збиралися увійти, раптом помітили Ардіея і ще декого — там мало не всі були тиранами, а з простих людей хіба що найбільші злочинці; вони вже думали було увійти, але розколина їх не впускала й видавала рев, щойно хтось із цих злочинців, незцілимих у своїй зіпсутості або недостатньо ще покараних, робив спробу увійти. Поруч стояли напоготові дикі люди з вогняними обличчями. Дослухаючись до цього реву, вони схопили декого й повели геть, а Ардіею й іншим зв’язали руки й ноги, накинули їм петлі на шиї, повалили на землю, здерли з них шкіру й потягнули бездоріжжям, через гострі шпичаки, що встромлялися в них, причому всім зустрічним пояснювали, через що така страта, і казали, що скинуть цих злочинців у Тартар. Хоча ми й натерпілися вже чимало різних страхів, але дужчим за всіх них був тоді страх, щоб не почувся цей рев, коли хтось із нас буде біля розколини; тому найбільшою радістю було для кожного з нас, що цей рев замовкав, коли ми заходили».
Ось якими були вироки й покарання, і прямо протилежними до них були винагороди371. Усім, хто провів на лузі сім днів, на восьмий день треба було підвестися й рушати в дорогу, щоб за чотири дні прийти в таке місце, де згори видно промінь світла, що простягнувся крізь усе небо й землю, наче стовп, дуже схожий на веселку, але яскравіший і прозоріший. До нього вони дійшли після одноденного переходу, і там побачили посеред цього світлового стовпа закінчення небесних зв’язок: адже це світло — вузол неба; як брус на кораблях, так він скріплює небесне склепіння372.

Рис. 1.

На кінцях цих зв’язок звисає веретено Ананки, що надає всьому обертальний рух. У веретена вісь і гачок — з адаманта, а вал — з адаманта у поєднанні з іншими породами. Конструкція валу така: зовнішній вигляд у нього такий самий, як у тутешніх, але, за описом Ера, треба уявити собі його так, що в більший порожній вал вставлено припасований до нього такий самий вал, але менший, як припасовують скриньки. Таким самим чином і третій вал, і четвертий, і ще чотири. Всіх валів вісім, вони вкладені один в одного, їхні краї згори на вигляд як кола на спільній вісі, так що зовні вони нібито утворюють неперервну поверхню єдиного валу, вісь ця проганяється наскрізь через середину восьмого валу. Перший, зовнішній вал має найбільшу поверхню кола, шостий вал — другу за розміром, четвертий — третю, восьмий — четверту, сьомий — п’яту, п’ятий — шосту, третій — сьому, другий — восьму за розміром373. Коло найбільшого валу — барвисте, коло сьомого валу — найяскравіше; коло восьмого бере свій колір від світла, що його випромінює сьомий; кола другого і п’ятого валів близькі один до одного за кольором і жовтішого, ніж ті, відтінку, третє ж коло — найбілішого кольору, четверте — червонуватого, а шосте перебуває на другому місці за білизною374. Все веретено в цілому, обертаючись, здійснює щоразу один і той самий оберт, але під час його обертального руху внутрішні сім кіл повільно обертаються в напрямку, протилежному до обертання цілого. З-поміж них найшвидше обертається восьме коло, на другому місці за швидкістю — сьоме, шосте і п’яте, котрі рухаються з однаковою швидкістю; на третьому місці, як їм було помітно, є оберти четвертого кола; на четвертому місці знаходиться третє коло, а на п’ятому — друге. Це веретено крутиться на колінах Ананки375.
Згори на кожному з кіл веретена сидить по Сирені; обертаючись разом з ними, кожна з них видає лише один звук, завжди в одній тональності. З-поміж усіх звуків — а їх вісім — виходить гармонійне співзвуччя376. Біля Сирен на однаковій відстані від них сидять, кожна на своєму престолі, інші три істоти — це Мойри, доньки Ананки: Лахесіс, Клото і Атропос; вони — у всьому білому, з вінками на головах. У лад з голосами Сирен Лахесіс оспівує минуле, Клото — теперішнє, Атропос — майбутнє. Час від часу Клото торкається своєю правою рукою зовнішнього ободу веретена, чим допомагає його обертанню, у той час як Атропос своєю лівою рукою робить те ж саме з внутрішніми колами, а Лахесіс по черзі торкається рукою і того й другого377.
Так от, як тільки вони прийшли туди, то зразу ж мусили були підійти до Лахесіс. Якийсь провидець вишикував їх по порядку, тоді взяв з колін Лахесіс жереби й образчики життів, зійшов на високий поміст і промовив:
— «Слово доньки Ананки, діви Лахесіс. Одноденні душі! Ось початок другого оберту, смертоносного для смертного роду. Не вас отримає за жеребом геній378, а ви його самі оберете. Чий жереб буде перший, той перший нехай обере собі життя, що неминуче на нього очікує. Доброчесність не є здобутком когось одного: шануючи або не шануючи її, кожен долучиться до неї більше або менше. Це — провина того, хто обирає: бог невинен».
Промовивши це, провидець кинув жереб у натовп, і кожен, крім Ера, підняв той жереб, котрий впав біля нього: Еру є це не було дозволено. Кожному з тих, хто підняв стало зрозуміло, котрий він за рахунком у жеребкуванні. Після цього провидець розклав перед ними на землі образчики життів у кількості значно більшій, ніж кількість присутніх. Ці образчики були вельми різноманітні — життя різних тварин і всі різновиди людського життя. Поміж ними були навіть тиранії, пожиттєві або такі, що занепадали посеред життя й закінчувалися бідністю, вигнанням і жебрацтвом. Були тут і життя людей, котрі уславилися своєю зовнішністю, красою, силою, або на змаганнях, а також родовитістю й доблестю своїх предків. Відповідно, було тут і життя людей непомітних, а також життя жінок. Але це не визначало душевного складу, тому що душа неодмінно зміниться, варто лише обрати інший спосіб життя. Втім, тут були представлені багатство й бідність, хвороба й здоров’я, а також проміжні стани.
Для людини, любий Главконе, вся небезпека полягала якраз у цьому, і тому варто по можливості турбуватися, щоб кожен з нас, залишивши без уваги решту пізнань, став би дослідником і учнем у сфері цього, якщо він буде в змозі його звідкись узяти. Слід відшукати й того, хто дав би йому здатність і вміння розпізнавати порядний і недобрий спосіб життя, а з можливостей, які з’являються, завжди і скрізь обирати кращі. Якщо врахувати, яке відношення до доброчесного життя має все те, про що зараз ішла мова, і співставити це все між собою, людина мусить зрозуміти, що таке краса, якщо вона поєднана з бідністю чи багатством, і у поєднанні з яким станом душі вона творить зло чи благо, а також що означає благородне чи низьке походження, приватне життя, державні посади, сила і слабкість, сприйнятливість і нездатність до навчання. Природні властивості душі у поєднанні одна з одною і з деякими благонабутими чеснотами роблять те, що з-поміж усіх можливостей людина здатна, зважаючи на природу душі, після розмірковування, зробити вибір: гіршим вона вважатиме спосіб життя, котрий веде до того, що душа стає несправедливішою, а кращим, коли вона стає справедливішою; все інше вона залишить осторонь. Ми вже бачили, що й за життя, й після смерті це найважливіший вибір для людини. В Аїд треба відійти з цим твердим, як адамант, переконянням, щоб і там тебе не приголомшило багатство та зло, подібне на нього, і щоб ти не став тираном, такою і подібною діяльністю не заподіяв би багато невиправного зла, й не зазнав би ще більшого зла сам. У житті завжди треба вміти обирати середній шлях і уникати крайнощів — як, по можливості, у тутешньому, так і в усьому наступному: у цьому вище щастя для людини.
Та й посланець з того світу переказував, що провидець сказав тоді ось таке: «Навіть для того, хто останній зробить вибір, є тут приємне життя, зовсім непогане, якщо вчинити вибір розумно і жити суворо. Хто обирає на початку, не будь неуважним, а хто в кінці — не впадай у відчай!»
Після цих слів провидця зразу ж підійшов той, кому дістався перший жереб: він взяв собі життя могутнього тирана. Через свою нерозумність і ненажерливість він зробив вибір, не подумавши, а там причаїлася згубна для нього доля — пожирання власних дітей та інші всілякі лиха. Коли він потім, без поспіху, поміркував, то почав бити себе в груди, скаржитися, що, коли робив свій вибір, не зважив на попередження провидця, звинувачував у цих лихах не себе, а долю, божество — все, що завгодно, тільки не себе самого. Між іншим, він був з-поміж тих, хто прийшов з неба й прожив своє попереднє життя за впорядкованого державного устрою; щоправда, ця його доброчесність була всього лише звичкою, а не плодом філософського розмірковування. Взагалі-то кажучи, немало тих, хто прийшов з неба, упіймалися на цьому, тому що вони не були загартовані в труднощах. А ті, хто приходив із землі, робили вибір без поспіху: адже вони й самі зазнавали всіляких труднощів, та й бачили їх на прикладі інших людей. Через це, а також через випадковості жеребкування для більшості душ спостерігається зміна поганого й доброго. Якщо ж, прийшовши у тутешнє життя, людина гідно філософствувала й під час вибору їй випав жереб не з останніх, тоді, згідно з новинами з того світу, вона швидше за все буде щасливою не лише тут, але й шлях її звідси туди й у зворотньому напрямку буде не підземним і тернистим, а рівним і небесним.
Варто було поглянути, розповідав Ер, на це видовище, як різні душі обирали собі те чи інше життя. Дивитися на це було шкода, смішно й дивно. Здебільшого вибір був відповідним до звичок попереднього життя. Ер бачив, як душа колишнього Орфея379 обрала життя лебедя: через ненависть до жіночої статі, котра заподіяла йому смерть, його душа не захотіла народитися від жінки. Він бачив і душі Фаміри380 — вона обрала життя солов’я. Бачив він і лебедя, котрий віддав перевагу людському життю; те ж саме й інші музичні істоти. Душа, котра мала двадцятий жереб, обрала життя лева: це була душа Аякса, сина Теламона381, — вона уникала стати людиною, бо пам’ятала історію з присудженням обладунка. Після нього йшла душа Агамемнона382. Через пережиті страждання вона теж неприязно ставилася до роду людського й змінила своє життя на життя орла. Між іншим випав жереб душі Аталанти383: вона помітила, яку велику пошану має переможець на змаганнях, не змогла втриматися й обрала собі цю долю. Після неї він бачив, як душа Епея, сина Панопея384, вступала в природу жінки майстрині-ремісниці. Десь далеко, поміж найостаннішими він помітив душу Ферсіта385, цього всезагального посміховиська: вона обрала собі мавпу. Випадково найостаннішій з усіх випав жереб іти й обирати душі Одіссея386. Вона пам’ятала колишні незгоди, відкинула всіляке честолюбство, довго ходила у пошуках життя звичайної людини, далекої від справ; нарешті вона насилу знайшла його, усіма занедбане: адже всі ним знехтували, але душа Одіссея, як тільки його побачила, зразу ж обрала для себе, сказавши, що те ж саме вона зробила б і в тому випадку, якби їй випав перший жереб. Душі різних звірів точно так само переходили в людей і одна в одну, несправедливі — в диких, а справедливі — в лагідних; словом, відбувалися різні змішування.
Так от, коли всі душі обрали собі те чи інше життя, вони згідно з жеребом стали підходити до Лахесіс. Якого хто обрав собі генія, того вона з ним і відправляє як вартового життя й виконавця зробленого вибору. Перш за все цей вартовий веде душу до Клото, під її руку й під колооберти веретена, що крутилося: цим він затверджував долю, яку хто обрав собі за жеребом. Після доторку до Клото він веде душу до пряжі Атропос і цим робить нитки життя вже незмінними.
Звідси душа не обертаючись і де до престолу Ананки й проходить крізь нього. Коли й інші душі проходять його наскрізь, вони всі разом в страшну спеку прямують на рівнину Лети387, де немає ні дерев, ні іншої рослинності. Вже надвечір вони розташовуються біля річки Амелет388, вода котрої не може втриматися у жодному посуді. Потроху всі мають випити цієї води, але, хто не дотримався міри, ті пили багато, а хто п’є її таким чином, той усе забуває. Коли вони лягли спати, то рівно опівночі почувся грім і стався землетрус. Раптом їх понесло звідти нагору в різні боки, до місць, де їм судилося народитися, й вони розсипалися небом, як зорі. Еру ж не дозволили випити цієї води. Він не знає, де і яким чином душа його повернулася до тіла389. Коли він раптово прийшов до тями на світанку, то побачив себе на вогнищі.

[Закінчення: заклик дотримуватися справедливості] 

Таким от чином, Главконе, переказ цей зберігся, а не загинув. Він і нас врятує, якщо ми повіримо йому, тоді ми й через Лету легко перейдемо й душі своєї не осквернимо. Але в переконанні, що душа безсмертна й здатна витримати будь-яке зло й будь-яке благо, ми всі — якщо ви мені повірите — завжди будемо дотримуватися вищого шляху й всіляко дотримуватися справедливості разом із розумністю, щоби, поки ми тут, бути друзями самим собі й богам. А якщо ми заслуговуємо на винагороду, немов переможці на змаганнях, які зусібіч збирають дари, то й тут, і в тих тисячолітніх мандрах, котрі ми розглядали, нам буде добре390.


Античне веретено, котрому відповідає форма веретена Ананки. АВ — вісь веретена; С — вал.


Вигляд веретена Ананки згори. Римські цифри позначають порядок сфер. Арабські — співвідношення їхніх поверхонь.